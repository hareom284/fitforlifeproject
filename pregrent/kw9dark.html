<!DOCTYPE html>
<html lang="eng">
<head><link rel="icon" href="Project201/logo.png">
<title>ကိုယ်ဝန်ဆောင်မိခင်တွေမှာ တုပ်ကွေးဖြစ်ရင် ဘယ်လိုလုပ်ကြမလဲ</title>
<meta charset="utf-8"><style>
	  *{background-color:black; color:white;}
h1{background-color:brown; }
</style>
</head>
<body>
<h1>ကိုယ်ဝန်ဆောင်မိခင်တွေမှာ တုပ်ကွေးဖြစ်ရင် ဘယ်လိုလုပ်ကြမလဲ</h1>
<img src="images/kw9.jpg" width="400" height="350">
<pre>
တုပ်ကွေးဖြစ်တဲ့အခါမှာ ဖျားမယ်၊ ပင်ပန်းနွမ်းနယ်မယ်၊ ခေါင်းကိုက်ပြီးတော့ တခြားအသက်ရှူလမ်းကြောင်း ပြဿနာတွေကိုလည်း ကြုံတွေ့ရနိုင်ပါတယ်။ တုပ်ကွေးအရမ်းပြင်းထန်ရင် အသက်ဆုံးရှုံးတဲ့အထိတောင်မှ ဖြစ်နိုင်ပါတယ်။ တုပ်ကွေးက ကိုယ်ဝန်ဆောင်မိခင်တွေမှာဆိုရင် ပိုအန္တရာယ်များပြီးတော့ သန္ဓေသားလေးကိုလည်း ထိခိုက်ကောင်း ထိခိုက်နိုင်ပါတယ်။ ဒီတော့ ကိုယ်ဝန်ဆောင်ချိန်မှာ တုပ်ကွေးဖြစ်ပြီဆိုရင်တော့ နောက်ဆက်တွဲဆိုးကျိုးတွေမဖြစ်စေဖို့ ဆရာဝန် အမြန်သွားပြဖို့ လိုပါတယ်။

>>    နောက်ဆက်တွဲဆိုးကျိုးများ
         ကိုယ်ဝန်ဆောင်ချိန်မှာ ကိုယ်ခံအားနည်းနေတော့ တုပ်ကွေးဖြစ်ရင် နောက်ဆက်တွဲဆိုးကျိုးတွေ ကြုံရဖို့ ပိုများပါတယ်။ ပြီးတော့ ကိုယ်ဝန် ဒုတိယနဲ့ တတိယသုံးလပတ်တွေမှာ နှလုံးနဲ့အဆုတ်တွေပေါ်မှာ ဖိအားပိုများတဲ့အတွက်ကြောင့် ကိုယ်ခံအားစနစ်ကိုလည်း သွားပြီးတော့ သက်ရောက်ပြန်ပါသေးတယ်။ ကိုယ်ဝန်ဆောင်ချိန်မှာ တုပ်ကွေးဖြစ်တယ်ဆိုရင် လမစေ့ဘဲ ဗိုက်နာတာနဲ့ လမစေ့ဘဲ ကလေးမွေးတာတွေ ဖြစ်နိုင်ပါတယ်။

>>    တုပ်ကွေးလက္ခဏာများ
         တုပ်ကွေးရဲ့လက္ခဏာတွေကတော့ ကိုယ်ပူ၊ ကိုယ်လက်တွေ ကိုက်ခဲ၊ ချမ်းတုန်၊ ချောင်းဆိုး၊ လည်ချောင်းနာ၊ နှာရည်ယိုတာတွေ ဖြစ်ပြီးတော့ တစ်ချို့ဆိုရင် ဝမ်းပျက်ဝမ်းလျှောနဲ့ အန်တာတွေတောင် ဖြစ်ပါသေးတယ်။ ကိုယ်ဝန်ဆောင်ချိန်မှာ တုပ်ကွေးဖြစ်နေပြီလို့ ထင်ရင်တော့ ဆရာဝန်ကို ချက်ချင်းပြပါ။ အိမ်မှာနေ၊ ကောင်ကောင်း အနားယူပြီးတော့ အရည်များများ သောက်ပေးပါ။ ကိုယ်ပူတာအတွက် Paracetamol တစ်မျိုးတည်းပါဝင်တဲ့ဆေးကို သောက်ပါ။ အစာစားချင်စိတ် မရှိဘူးဆိုရင်တောင်မှ သရေစာလေးတွေနဲ့ စွပ်ပြုတ်လေးတွေကို တတ်နိုင်သမျှ ဝင်အောင် စားပေးပါ။ အာဟာရပြည့်မှ တုပ်ကွေးကို တိုက်ထုတ်နိုင်ဖို့ အားရှိမှာပါ။


>>    ပြင်းထန်သောလက္ခဏာများ
         တုပ်ကွေးဖြစ်တဲ့ ကိုယ်ဝန်ဆောင်မိခင်မှာ အဆုတ်ရောင်တာလိုမျိုး ဘက်တီးရီးယားပိုးဝင်တဲ့ရောဂါတွေ ဖြစ်တတ်ပါတယ်။ အသက်ရှူရ ခက်ခဲခြင်း၊ စိတ်ရှုပ်ထွေးခြင်း၊ ရုတ်တရက်ကြီး မူးဝေထိုင်းမှိုင်းခြင်းတွေ ဖြစ်လာရင် အရေးပေါ်ကုသမှု ခံယူပါ။ ကလေးအလှုပ်နည်းတာ၊ Paracetamol သောက်ပေမယ့် ကိုယ်ပူမကျဘဲ ပိုဆိုးတာတွေကလည်း အရေးပေါ်လက္ခဏာတွေပါ။ ဝမ်းဗိုက် (သို့) ရင်ဘတ်အောင့်တာ၊ တစ်ခုခု ဖိထားသလို ခံစားရတာတွေရှိရင်၊ ဒီလိုဖြစ်တာက မပျောက်သွားဘဲဆက်ဖြစ်ရင်၊ အရမ်းအန်ရင် ဆေးရုံ ချက်ချင်းသွားပါ။

>>    စိတ်ချရတဲ့ဆေးဝါးများ
         ကိုယ်ဝန်ဆောင်မိခင်တွေမှာ တုပ်ကွေးကာကွယ်ဆေး ထိုးထားဖို့ လိုပါတယ်။ ကာကွယ်ဆေးက မိခင်ရော ကလေးကိုပါ ကာကွယ်ပေးနိုင်ပါတယ်။ ကိုယ်ဝန်ဆောင်အများစုအတွက်တော့ ဒီကာကွယ်ဆေးက အန္တရာယ်ကင်းပေမယ့်လည်း ကြက်ဥနဲ့ ဓာတ်မတည့်ရင်တော့ ထိုးလို့မရပါဘူး။ ကိုယ်ဝန်ဆောင်တွေအနေနဲ့ ကာကွယ်ဆေးကို နှာခေါင်းဖြန်းဆေးအနေနဲ့ လာတာတွေ မသုံးသင့်ပါဘူး။ </pre>

</body>
</html>
<!DOCTYPE html>
<html lang="eng">
<head>
<title>သထုံတွင် အစာအဆိပ်သင့်ပြီး ဆရာမတစ်ဦးနှင့် ကျောင်းသားခြောက်ဆယ်နီးပါး ဆေးရုံရောက်
</title>
<meta charset="utf-8">  
<style>
*{background-color:black; color:white;}
h1{background-color:blueviolet;}
</style> 
</head>
<body>

<h1>သထုံတွင် အစာအဆိပ်သင့်ပြီး ဆရာမတစ်ဦးနှင့် ကျောင်းသားခြောက်ဆယ်နီးပါး ဆေးရုံရောက်</h1>
<img src="news4.jpg" width="400" height="350">
<br><br><br>
<pre>
မွန်ပြည်နယ် သထုံမြို့နယ် တံတားဦး ကျေးရွာအုပ်စု ငါးပြေမကျေးရွာ အ.မ.က ကျောင်း မွေးနေ့အလှူတွင် ကျွေးမွေး သည့် အစားအသောက်များ စားမိရာမှ ဆရာမတစ်ဦးနှင့် ကျောင်းသူကျောင်းသား ခြောက်ဆယ်နီးပါး အစာအဆိပ်သင့်ခဲ့ပြီး ဆေးရုံတွင် တက်ရောက်ဆေးကုသမှု ခံယူနေရကြောင်း သထုံခရိုင် ပြည်သူ့ ကျန်းမာရေးဦးစီးဌာနထံမှ သိရသည်။
<br><br><br>
အဆိုပါ အမက ငါးပြေမကျောင်းတွင် နိုဝင်ဘာ ၇ ရက် မွန်းလွဲ ၁ နာရီခန့် က မွေးနေ့အလှူအဖြစ် ကျွေးမွေးသည့် ရေခဲမုန့်နှင့် မွေးနေ့ကိတ်များ စားမိကြ ရာမှ အစာအဆိပ်သင့်ခဲ့ခြင်းဖြစ်ပြီး သိမ်ဆိပ်တိုက်နယ်ဆေးရုံနှင့် သထုံဆေးရုံသို့ ပို့ဆောင်ဆေးကုသမှုခံယူနေရသည်။
<br><br><br>
ဆေးရုံသို့ တက်ရောက်ဆေးကုသခံ နေရသည့် လူနာများသည် အသက်အန္တရာယ်မစိုးရိမ်ရသော်လည်း စောင့်ကြည့် နေရသေးကြောင်း သထုံခရိုင် ပြည်သူ့ကျန်းမာရေးဦးစီးမှူး ဒေါက်တာ သင်းသင်းအိက ပြောသည်။
<br><br><br>
“အစာအဆိပ်သင့်သူတွေက ရေခဲမုန့် နဲ့ မွေးနေ့ကိတ်ကို မွန်းလွဲ ၁ နာရီ လောက်မှာ စားထားကြတယ်။ ဆေးရုံကို ရောက်လာကြတာရှိသလို ကြားမှာ ဆေးခန်းကို သွားတာတွေလည်းရှိတယ်” <br>ဟု ဒေါက်တာသင်းသင်းအိက ပြောသည်။
<br><br><br>
အစာအဆိပ်သင့်မှု အဖြေမှန်သိရှိ နိုင်ရေးအတွက် လူနာ၏အန်ဖတ်များကို နမူနာယူကာ ဓာတ်ခွဲခန်းသို့ ပို့ဆောင် စစ်ဆေးနေကြောင်း သထုံခရိုင် ပြည်သူ့ကျန်းမာရေးဦးစီးမှူးက ဆက်ပြောသည်။
<br><br><br>
ကျောင်းတွင် ကျွေးမွေးသည့်မွေးနေ့ ကိတ်၊ ရေခဲမုန့်တို့ကို စားပြီးနောက် ကလေးများ အော့အန်လာသဖြင့် မိဘများက ဆေးရုံသို့ ပို့ဆောင် ဆေးကုသခဲ့သည်ဟု ကျောင်းသားမိဘတို့က ပြောသည်။
<br><br><br>
“ရေခဲမုန့်စားပြီး ကလေးက အန်တယ်။ မွေးနေ့ကိတ်ကတော့ အယောက်တိုင်း မစားပါဘူး။ ရေခဲမုန့်ပဲ စားကြတာ အန်တာတစ်ခုပဲ ဖြစ်တယ်။ ကျန်တာ ဘာမှမဖြစ်ဘူး။ ကလေးတွေ အန်တော့ မိဘတွေ လာပြန်ခေါ်ကြပြီး ဆေးရုံပို့လိုက် ကြတယ်”<br>ဟု အစာအဆိပ်သင့်ခဲ့သည့် ကလေးတစ်ဦး၏ အဘွားဖြစ်သူ ဒေါ်မြင့်ကြည်က ပြောသည်။
<br><br><br>
အောက်တိုဘာလကလည်း ကျိုက်ထိုမြို့ရှိ ဘုန်းကြီးကျောင်းတစ်ခုမှ နန်းကြီးသုပ်၊ ကြက်ဆီထမင်းနှင့် ရေခဲမုန့် ဆွမ်းဘုန်းသည့် သံဃာတော်နှင့် သာမဏေ အပါး ၆၀ ကျော် အစာအဆိပ်သင့်ကာ သိပ်ဇရပ်တိုက်နယ်ဆေးရုံ သို့ ဆေးကုသမှု ခံယူခဲ့ရဖူးသည်။
<br><br><br>
<b>Dawei Watch</b>
</pre>
</body>
</html>
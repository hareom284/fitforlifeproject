<!DOCTYPE html>
<head><link rel="icon" href="Project201/logo.png">
<title>ကျန်းမာသော နေထိုင်မှုပုံစံ </title>
<meta charset="utf-8">
<style>
h1{background-color:green; }
</style>
</head>
<body>
<h1><b>လေဖိအားအပြောင်းအလဲကြောင့်နားစည်ရောင်ရမ်းခြင်း</b></h1>
<img src="images/habit1.jpg" width="250" height="250">
<br><br>လေဖိအားအပြောင်းအလဲကြောင့်နားစည်ရောင်ရမ်းခြင်းကို လေယာဉ်အတက်အဆင်းလုပ်တဲ့အခါ၊တောင်ပေါ်တောင်အောက်ကားနဲ့အတက်အဆင်းလုပ်တဲ့အခါ၊ရေအောက်ထဲရေငုပ်တဲ့အခါတွေမှာ ခံစားရနိုင်ပါတယ်။
<br><br>လေဖိအားအပြောင်းအလဲကြောင့် နားစည်ရောင်ရမ်းခြင်းဖြစ်တာကို ဆေးပညာအရ Aeroplane ear သို့မဟုတ် ear barotrauma သို့မဟုတ် barotitis media လို့ခေါ်ပါတယ်။
<br><br>ကျွန်တော်တို့ရဲ့အလယ်နား(Middle ear) မှာ Eustachian tube လို့ခေါ်တဲ့ပြွန်လေးတခုရှိပြီး ထိုပြွန်လေးဟာ အလယ်နားနဲ့ နှာခေါင်း၊လည်ချောင်းတို့ကို ဆက်သွယ်ပေးထားပါတယ်။
<br><br>ဒီပြွန်လေးထဲမှာ လေအဝင်အထွက်ရှိနေပြီး ထိုသို့လေအဝင်အထွက်ရှိခြင်းဖြင့် ပြင်ပပတ်ဝန်းကျင် လေထုဖိအားနဲ့အလယ်နား(Middle ear)မှာရှိတဲ့ လေဖိအား ကွာခြားချက်ကို ထိန်းညှိပေးထားပါတယ်။
<br><br>သို့သော် ရုတ်တရက် ပတ်ဝန်းကျင် လေဖိအားလျှင်မြန်စွာပြောင်းလဲသွားသောအခြေအနေများဖြစ်တဲ့ လေယာဉ်အတက်အဆင်းလုပ်တဲ့အချိန်၊တောင်ပေါ်တောင်အောက်ကားနဲ့အတက်အဆင်းလုပ်တဲ့အချိန်၊ရေအောက်ထဲငုပ်တဲ့အချိန် စတဲ့ အခြေအနေတွေမှာဆိုရင် ဒီ Eustachian tube ပြွန်လေးဟာ ရုတ်တရက်လျင်မြန်စွာပြောင်းလဲသွားတဲ့ပတ်ဝန်းကျင် လေဖိအားကို လိုက်မညှိပေးနိုင်ဘဲ ပြွန်ပိတ်သွားပါတယ်။
<br><br>အဲ့လို့ပြွန်ပိတ်သွားတဲ့အခါ ပတ်ဝန်းကျင်လေဖိအားနဲ့အလယ်နားလေဖိအားကို မထိန်းညှိနိုင်တော့တဲ့အတွက် ပတ်ဝန်းကျင်လေဖိအားဟာ အလယ်နားထဲမှာရှိတဲ့လေဖိအားထက်နဲတဲ့အချိန်(ဥပမာ လေယာဉ်ပျံတက်ချိန်)မှာဆိုရင် နားစည်ဟာ အပြင်ဘက်ကိုတင်းကားလာပါတယ်။
<br><br>ထို့အတူ ပတ်ဝန်းကျင်လေဖိအားဟာ အလယ်နားထဲမှာရှိတဲ့လေဖိအားထက်များတဲ့အချိန်(ဥပမာ လေယာဉ်ဆင်းတဲ့အချိန်)မှာဆိုရင် နားစည်ဟာ အတွင်းဘက်ကို ကျုံ့ဝင်သွားပါတယ်။
<br><br>နားစည်ဟာ တင်းကားလိုက်ကျုံ့ဝင်လိုက်ဖြစ်တဲ့အခါ ရောင်ရမ်းလာပါတယ်။
အဲ့အခါမှာ သူ့အလုပ်သူကောင်းကောင်းမလုပ်နိုင်တော့တဲ့အတွက်
နားထဲမှာ နာကျင်တာ၊နေရခက်တာ၊နားထဲလေးလေးကြီးဖြစ်နေတာ၊အသံတွေကို သိပ်မကြားရတော့တာမျိုးတွေဖြစ်နိုင်ပါတယ်။
<br><br>အရမ်းဆိုးရင် တအားနာကျင်တာ၊ဘာသံမှမကြားရတော့တာ၊နားထဲအူနေတာ၊မူးတာ၊နားထဲကသွေးထွက်တာမျိုးတွေဖြစ်နိုင်ပါတယ်။
<br><br>အများအားဖြင့်တော့ မိနစ်ပိုင်းလောက်အကြာမှာ Eustachian tube ပြွန်လေးပြန်ပွင့်သွားတတ်ပါတယ်။အဲ့အခါ နားထဲပေါက်ပေါက်ဖောက်သလို အသံမြန်လာပြီးနောက် သုံးလေးနာရီလောက်ကြာတဲ့အခါ ခံစားနေရတာတွေ သက်သာသွားလေ့ရှိပါတယ်။
<br><br>တကယ်လို့ပြွန်လေးပြန်မပွင့်ရင်တော့ နားထဲပေါက်ပေါက်ဖောက်သလိုအသံကြားရမှာမဟုတ်ပါ။ပြွန်မပွင့်တဲ့အခါမှာ နားထဲအရည်တွေစုလာပြီး နားထဲပိုးဝင်တာ၊နားစည်ပေါက်ပြဲတာမျိုးတွေဖြစ်လာနိုင်ပါတယ်။
<br><br>ဒါကြောင့် နားထဲနာတာ၊တင်းသလိုဖြစ်တာ၊နားအူတာ တွေက တရက်နှစ်ရက်လောက်မှမသက်သာရင် နီးစပ်ရာဆေးရုံဆေးခန်းပြသဖို့လိုပါတယ်။
<br><br>လေထုဖိအားလျင်မြန်စွာပြောင်းလဲခြင်းကြောင့် နားစည်ရောင်ရမ်းခြင်းဟာ ကလေးငယ်လေးတွေမှာ အဖြစ်ပိုများပါတယ်။
<br><br>ဘာလို့လဲဆိုတော့ သူတို့ရဲ့ Eustachian tube ပြွန်လေးဟာ ကျဉ်းပြီးသေးလို့ဖြစ်ပါတယ်။
<br><br>ပတ်ဝန်းကျင် လေထုဖိအားအပြောင်းအလဲလျင်မြန်စွာဖြစ်တဲ့အခါ Eustachian tube ပြွန်လေးပိတ်မသွားအောင် ကာကွယ်နည်းတွေအနေနဲ့ကတော့ အောက်ပါအတိုင်းဖြစ်ပါတယ်။
<br><br>လေယာဉ်ပျံစီးတဲ့အခါ၊တောင်ပေါ်အတက်အဆင်းကားစီးတဲ့အခါတွေမှာ ပီကေဝါးပါ။သကြားလုံးငုံပေးပါ။တံတွေးခဏခဏမျိုချပေးပါ။ခဏခဏ တဝါးဝါးသမ်းပေးပါ။
<br><br>လေယာဉ်အတက်အဆင်းလုပ်ချိန်တွေမှာ အိပ်မပျော်မိပါစေနဲ့။
<br><br>နှာခေါင်းပိတ်နေရင် Nasal decongestants တွေဖြစ်တဲ့ နှာခေါင်းပွင့်ဆေးရည်ထည့်တာ၊ဖြန်းဆေးဖြန်းတာ၊သောက်ဆေးသောက်တာတွေလုပ်နိုင်ပါတယ်။
<br><br>ကလေးငယ်တွေမှာတော့ Nasal Decongestants တွေမသုံးသင့်ပါ။
<br><br>လေယာဉ်စီးတဲ့အခါမှာကလေးငယ်လေးတွေကို ချိုလိမ်ပေးစုပ်ထားတာ၊နို့ဘူးတိုက်တာ တွေလုပ်ပေးခြင်းဖြင့် လေထုဖိအားလျင်မြန်စွာပြောင်းလဲခြင်းကြောင့်နားစည်ရောင်ခြင်း ဖြစ်နိုင်ခြေနည်းစေနိုင်ပါတယ်။
<br><br>နည်းနည်းကြီးတဲ့ကလေးတွေဆိုရင်တော့ အအေးတိုက်တာ၊ပီကေဝါးတာတွေလုပ်နိုင်ပါတယ်။
<br><br>Source-<b>Dr 528</b>
</body>
</html>
<!DOCTYPE html>
<head><link rel="icon" href="Project201/logo.png">
<title>ပီကေ မျိုချမိရင် စိုးရိမ်ရသလား ? </title>
<meta charset="utf-8">
<style>
*{background-color:black; color:white;}
h1{background-color:gray; }
</style>
</head>
<body>
<h1>ပီကေ မျိုချမိရင် စိုးရိမ်ရသလား ?</h1>
<img src="images/habit2.jpg" width="250" height="250">
<br><br>ပီကေ ကို အင်္ဂလိပ်လို Chewing gum လို့ခေါ်ပါတယ်။ပီကေပေါ်ခဲ့တာဟာ နှစ်ရာချီကြာခဲ့ပါပြီ။
<br><br>ပီကေဟာ စားစရာ သောက်စရာ တခုမဟုတ်ဘဲ အပျင်းပြေ ဝါးစရာ အရာတခုသာဖြစ်ပါတယ်။ဝါးပြီး အချိန်တခုကြာတဲ့အခါ ထွေးထုတ်ပစ်ဖို့လိုပါတယ်။
<br><br>ရှေးအရင်တုန်းကတော့ ပီကေကို spruce or Manilkara chicle စတဲ့အပင်တွေကနေရသော အရည်ကနေ ထုတ်လုပ်တာဖြစ်ပါတယ်။
<br><br>အခုနောက်ပိုင်းမှာတော့ Synthetic rubber(လူလုပ်ရာဘာ) ခေါ် ရေနံကနေ ချက်လုပ်လို့ ထွက်လာတဲ့ Polymers ပစ္စည်းတွေကနေ ထုတ်လုပ်ပါတယ်။
<br><br>အချိုအရသာ၊ပူရှိန်းအရသာ၊ငှက်ပျောအနံ့၊စတော်ဘယ်ရီအနံ့ စသဖြင့် အနံ့အရသာအမျိုးမျိုးပေါင်းထည့်ထားပြီး ပုံစံအမျိုးမျိုးအနေနဲ့ထုတ်လုပ်ပါတယ်။
<br><br>ဘယ်လိုအနံ့အရသာ၊ဘယ်လိုပုံစံပဲရှိရှိ ပါးစပ်ထဲဝါးလို့ အချိန်တခုကြာပြီး အနံ့အရသာ ကုန်သွားတဲ့အခါကျ ပါးစပ်ထဲမှာ ဘာအရသာမှမရှိတော့ဘဲ ခပ်ပျော့ပျော့ရာဘာ အလုံးအခဲကို ဝါးနေရသလို ခံစားရမှာပါ။
<br><br>အဲ့ဒီအခါကျရင်တော့ ထွေးထုတ်ပစ်သင့်ပါပြီ။ထွေးမထုတ်ဘဲ ဆက်ဝါးနေလည်းရတော့ရပါတယ်။မဝါးချင်တော့ရင်တော့ ထွေးထုတ်ပစ်ဖို့လိုပါတယ်။
<br><br>ပီကေ ဝါးနေရင်နဲ့ မတော်တဆ လည်ချောင်းထဲမျိုချသွားတာမျိုးကို အတော်များများကြုံဖူးမှာပါ။
<br><br>အရပ်ထဲမှာတော့ ပီကေမျိုချမိရင် မျိုချလိုက်တဲ့ပီကေ ဟာ ဗိုက်ထဲမှာ ၇ နှစ်အထိရှိနေမယ် ၇နှစ်ပြည့်မှ အဲ့ပီကေကို ခန္ဓာကိုယ်က ချေဖျက်နိုင်မယ်လို့ ရှေးလူကြီးတွေက ပြောကြပါတယ်။
<br><br>ဒါဟာမှားပါတယ်။
<br><br>ပီကေကို မျိုချမိတဲ့အခါ ပီကေမှာပါတဲ့ အချိုဓါတ်နဲ့ဓါတ်ပစ္စည်းတွေကို အစာချေစနစ်က ချေဖျက်နိုင်ပေမယ့် ပီကေအသားကတော့ Synthetic rubber နဲ့လုပ်ထားတဲ့အတွက် အစာချေစနစ်က မချေဖျက်နိုင်ပါဘူး။
<br><br>ဒီလိုမချေဖျက်နိုင်လို့ ဗိုက်ထဲမှာ ၇ နှစ်ကြာအောင် ကျန်နေမလားဆိုတော့လည်း မဟုတ်ပါဘူး။
<br><br>အချိန်တန်လို့ (၂၄နာရီကနေ ၇၂နာရီ)လောက်ကြာသွားပြီးရင်တော့ စွန့်ထုတ်လိုက်တဲ့မစင်နဲ့အတူ ခန္ဓာကိုယ်အပြင်ဘက်ထွက်လာနိုင်ပါတယ်။
<br><br>ဒါကြောင့် ပီကေ မျိုချမိရင် အများအားဖြင့် စိုးရိမ်စရာမလိုဘဲ ဘာမှမဖြစ်တတ်ပါ။
<br><br>သို့ပေမယ့် ပီကေ ကို အများကြီးမျိုချမိရင် သို့မဟုတ် မကြာမကြာမျိုချမိရင်ကျ မျိုချလိုက်တဲ့ပီကေ တခုနဲ့တခု ဟာ အထဲမှာလုံးထွေးပေါင်းစုသွားပြီး အလုံးကြီးဖြစ်သွားကာ အူလမ်းကြောင်းကို ပိတ်ဆို့သွားနိုင်ပါတယ်။
<br><br>အဲ့အခါကျရင်တော့ နီးစပ်ရာဆေးရုံဆေးခန်းအမြန်ပြဖို့လိုပါတယ်။
<br><br>အူပိတ်တဲ့အခါ ခံစားရနိုင်တဲ့လက္ခဏာတွေကတော့
ဗိုက်အောင့်တာ၊ဗိုက်မအီမသာဖြစ်တာ၊အစားအသောက်ပျက်တာ၊ဗိုက်ကြီးတင်းဖောင်းလာတာ၊ဖျားတာ၊အန်တာ စသဖြင့်ပါ။
<br><br>တကယ်လို့ပီကေ မျိုချပြီးနောက်ရက်တွေမှာ ဒီလက္ခဏာတွေဖြစ်လာမယ်ဆိုရင်တော့ နီးစပ်ရာဆေးရုံဆေးခန်းအမြန်ပြဖို့လိုပါတယ်။
<br><br>အဆုံးသတ်အနေနဲ့အကြံပေးချင်တာကတော့ ကလေးတွေကို ပီကေဝါးပြီးရင် ထွေးထုတ်ဖို့သေချာမှာကြားပါ။
<br><br>ပီကေကို ဝါးပြီး ထွေးထုတ်ရမှန်းမသိသေးတဲ့ကလေးအရွယ်တွေကို ပီကေ မကျွေးပါနဲ့။
<br><br>ပီကေမျိုချမိပြီး အူလမ်းကြောင်းပိတ်တဲ့လက္ခဏာတွေခံစားရပါက နီးစပ်ရာဆေးရုံဆေးခန်းအမြန်ပြပါ လို့ အကြံပေးချင်ပါတယ်။
<br><br>Source-<b>Dr 528</b>
</body>
</html>
<!DOCTYPE html>
<head><link rel="icon" href="Project201/logo.png">
<title>အထီးကျန်တာ အမြန်ဆုံး ဖြေဖျောက်ဖို့ ဘာတွေ လုပ်သင့်လဲ</title>
<style>
h1{background-color:gray; }
div
{
    font-size:40px;
    text-align:justify;
}
</style>
<meta charset="utf-8">
</head>
<body>
<div>
<h1><b>အထီးကျန်တာ အမြန်ဆုံး ဖြေဖျောက်ဖို့ ဘာတွေ လုပ်သင့်လဲ</b></h1>
</div>
<img src="images/img2.jpg" width="250" height="250">
<div>
<br><p>အထီးကျန်ခြင်းကလည်း တစ်နေ့ကို ဆေးလိပ် ၁၅ လိပ်လောက် သောက်သလိုပဲ ကျန်းမာရေးကို ထိခိုက်စေပါတယ်နော်။ ဒါတောင် စိတ်ပိုင်းဆိုင်ရာ ထိခိုက်တာ မပါသေးဘူးနော်။ ဒါကြောင့် အထီးကျန်ခြင်းက လွတ်မြောက်အောင် အောက်က နည်းလမ်းတွေကို သုံးကြည့်ရအောင်။</p>
<h3><b>(၁) ပရဟိတလေးတွေ လုပ်ပါ</b></h3>
<p>သူများတွေကို ကူညီလိုက်တာက အထီးကျန်တာမျိုး မခံစားရတော့တဲ့အပြင် သူငယ်ချင်း အသစ်တွေလည်း တိုးနိုင်ပါတယ်။ ကလေးတွေကို အခမဲ့ စာသင်ပေးတာ၊ မိဘမဲ့ဂေဟာ၊ ဘိုးဘွားရိပ်သာတွေမှာ လုပ်အားပေးတာ စသဖြင့် လုပ်စရာ အများကြီး ရှိပါတယ်။ ဒီလိုလုပ်တာက သင့်ကို လူတွေနဲ့ ထိတွေ့မှု ပိုများစေပါတယ်။ ဒါအပြင် ကိုယ့်ကြောင့် သူများတွေ အဆင်ပြေသွားတဲ့အတွက် အရင်နဲ့မတူဘဲ နေရတာ အဓိပ္ပါယ်ရှိပြီး ပျော်ရွှင်လာမှာပါ။</p>
<h3><b>(၂) စိတ်ဝင်စားဖို့ကောင်းတဲ့ အကြောင်းတွေ ပြောပါ</b></h3>
<p>လမ်းမှာ သိတဲ့သူပဲဖြစ်ဖြစ်၊ ခုမှမြင်ဖူးတဲ့သူဖြစ်ဖြစ် ခုလက်ရှိလုပ်နေတဲ့အကြောင်း ပြောလိုက်ပါ။ ဆိုလိုတာက ဘတ်စ်ကားစောင့်နေတာဖြစ်ဖြစ် ပိုက်ဆံရှင်းဖို့ အကြာကြီးတန်းစီနေရတာဖြစ်ဖြစ် ဒီအကြောင်းကို သူနဲ့ကိုယ်နဲ့ share လို့ ရပါတယ်။ ဥပမာ “ဒီနေ့ ကားတွေ လာတာကြာလိုက်တာ” ၊ “အစ်မ ဝယ်ထားတဲ့ပစ္စည်းလေးက လှလိုက်တာနော်” စသဖြင့်ပေါ့။ ပြောတဲ့အခါလည်း သက်တောင့်သက်သာနဲ့ ပေါ့ပေါ့ပါးပါးပဲ ပြောပါ။ ကိုယ့်အကြောင်းကို အိတ်သွန်ဖာမှောက် ပြောပြနေစရာလည်း မလိုပါဘူး။ နောက်အရေးကြီးတာက နိုင်ငံရေးတွေ မကောင်းတဲ့သတင်းတွေ မပြောပါနဲ့။ ဒါတွေက အမြင်မတူတဲ့အခါ စိတ်အနှောင့်အယှက် ဖြစ်နိုင်ပါတယ်။</p>
<h3><b>(၃) ကိုယ်စိတ်ဝင်စားတဲ့အရာကို ရှာပါ</b></h3>
<p>မနက် ကိုယ့်ကို အိပ်ရာက ထချင်အောင် ဘာတွေက ဆွဲဆောင်ထားလဲ။ ဘာတွေက ကိုယ့်ကို ပျော်ရွှင်စေလဲ။ ကိုယ် တကယ် ဝါသနာပါတဲ့ အလုပ်ကို ရှာပြီး ကိုယ်နဲ့ ဝါသနာတူသူတွေနဲ့ တွေ့ဆုံပါ။ လူတော်တော်များများက ကိုယ့်ရဲ့လက်ရှိလုပ်နေတဲ့ အလုပ်ကို စိတ်အဝင်စားဆုံးလို့ ထင်ကြပါတယ်။ ဒါပေမဲ့ တခြားဟာတွေလည်း ရှိပါသေးတယ်။ ဥပမာ ခရီးသွားတာ၊ သီချင်းဆိုတာ၊ စာဖတ်တာမျိုးပေါ့။ ဒါတွေကလည်း ဝါသနာတူသူတွေ တွေ့တဲ့အခါ သူငယ်ချင်းအသစ်တွေ ရစေပါတယ်။ အကောင်းဆုံးကတော့ သူတို့နဲ့ တွေ့တဲ့အခါ စကားပြောစရာ ရှိနေတာကြောင့် အထီးမကျန်တော့ဘူးပေါ့။</p>
<h3><b>(၄) ဘာသာရေး လိုက်စားပါ</b></h3>
<p>ဘာသာရေးလိုက်စားတာကလည်း စိတ်ကို သက်သာရာရစေပါတယ်။ ဘာသာသူတူတွေနဲ့ပဲဖြစ်ဖြစ် တရားအကြောင်း ဆွေးနွေးတဲ့အခါ စိတ်ထဲမှာ အထီးကျန်တာမျိုး မဖြစ်တော့ပါဘူး။ နောက်ပြီးတော့ ကိုယ့်ကိုယ်ကို ကျေနပ်ရောင့်ရဲတာမျိုးလည်း ဖြစ်စေတယ်လေ။</p>
<h3><b>(၅) သူငယ်ချင်းကောင်း ဖြစ်ပါစေ</b></h3>
<p>သူ့ အကြောင်း ကိုယ့်အကြောင်းသိဖို့ဆိုတာ အချိန်အကြာကြီး လိုပါတယ်။ အထီးမကျန်ရခြင်းရဲ့ အကြောင်းတရားတွေထဲမှာ သင့်နားမှာ လူတွေအများကြီး ရှိလို့ရယ်တော့ မဟုတ်ပါဘူး။ သင့်အကြောင်းကို သေချာသိတဲ့သူတွေက သင့်အနားမှာ အချိန်အကြာကြီး အတူတကွ ရှိနေလို့ပါ။ ဒီလိုရှိနေနိုင်တာက သင် ကိုယ်တိုင်လည်း သူငယ်ချင်းကောင်းတစ်ယောက် ဖြစ်လို့ပါ။ ဒါကြောင့် သူတို့နဲ့ အဆက်အသွယ် မပြတ်ပါစေနဲ့။</p>
<h3><b>(၆) ချီးကျူးပါ</b></h3>
<p>သူတပါးကို ချက်ချင်း ပျော်စေလိုပါသလား။ သူတို့ကို တစ်ခုခု ချီးကျူးလိုက်ပါ။ အပိုဆုအနေနဲ့ သင်ပါ ပျော်ရွှင်လာပါလိမ့်မယ်။ ဘာရယ်မဟုတ် “နင့် ဖိနပ်လေးက လှလိုက်တာ” “နင် ဒီနေ့လုပ်တာ သိပ်ကောင်းတာပဲ” ဆိုတဲ့ စကားလေးတွေဟာ အထီးကျန်နေသူတွေအတွက်တော့ မျှော်လင့်ချက် ရောင်ခြည်လေးပါပဲ။ သူတို့ကို ဂရုစိုက်ပေးတယ်လို့ ခံစားရလို့ပါ။</p>
<h3><b>(၇) သင်တန်းတစ်ခုခု တက်ပါ</b></h3>
<p>ကိုယ်ဝါသနာပါတာ တစ်ခုခုကို ပညာဒါနသင်တန်းမှာပဲဖြစ်ဖြစ်၊ စျေးသက်သာတဲ့ သင်တန်းမှာပဲဖြစ်ဖြစ် တက်ကြည့်ပါ။ လူတွေအများကြီးနဲ့ တွေ့ရတဲ့အပြင် ကိုယ်လည်း တစ်ခုခု တတ်သွားတာပေါ့။ ကံကောင်းရင် သူငယ်ချင်းတွေ အများကြီးရသွားနိုင်ပြီး အနည်းဆုံးတော့ နောက်တစ်ခါ စကားဝိုင်းတွေမှာ ကိုယ်လည်း ပြောစရာ တစ်ခုခု ရသွားတာပေါ့။</p>
<h3><b>(၈) စိတ်ကျန်းမာရေး ဆွေးနွေးမှု လုပ်ပါ</b></h3>
<p>စိတ်ရှုပ်ထွေးတတ်တာနဲ့ စိတ်ကျခြင်းက တကယ်ပဲ ဆက်နွယ်မှု ရှိနေပါတယ်။ အထီးကျန်ရုံသက်သက်ကတော့ ပြဿနာမရှိပေမယ့် ခဏခဏဖြစ်နေတယ်၊ အချိန်ကြာတာတောင် မသက်သာဘူးဆိုရင် ဆွေးနွေးသင့်ပါတယ်။ အထီးကျန်တယ်။ ဒီတော့ စိတ်ဓာတ်ကျတယ်။ စိတ်ဓာတ်ကျတော့ စိတ်ရှုပ်လာတယ်။ စိတ်ရှုပ်လာတော့ ဘယ်သူနဲ့မှ မတွေ့ဘဲ တစ်ယောက်တည်း နေတယ်။ တစ်ယောက်တည်းနေတော့ အထီးကျန်တယ်။ အထီးကျန်တော့ စိတ်ဓာတ်ကျတယ်။ ဒီလိုနဲ့ သံသရာ လည်နေတော့မှာပါ။ ဒါကြောင့် စိတ်ရောဂါနဲ့ ပညာရှင်နဲ့ စောစောစီးစီး ဆွေးနွေးလိုက်ပါ။</p>
<h3><b>(၉) သူစိမ်းတွေနဲ့ စကားပြောကြည့်ပါ</b></h3>
<p>တစ်နေ့တစ်နေ့ လူတွေကြားထဲမှာ သွားလာနေရပေမဲ့ တစ်ယောက်တည်းဖြစ်နေတယ်လို့ ခံစားနေရတယ် ဟုတ်။ ဒါဆိုရင်တော့ ဒီလိုဖြစ်နေတာ သင်တစ်ယောက်တည်း မဟုတ်ဘူးဆိုတာ ပြောပြရစေ။ ခုမှတွေ့တဲ့သူနဲ့ ပေါ့ပေါ့ပါးပါး နှုတ်ဆက်တာ ပြုံးပြတာက ဘာမှမဟုတ်ပေမဲ့ စိတ်ထဲမှာတော့ နွေးထွေးသွားစေပါတယ်။ တကယ်လို့ သင်က လူတွေနဲ့ ရှုပ်ရှုပ်ရှက်ရှက်နေရတာ မကြိုက်လို့ ဒီလိုမလုပ်ချင်လည်း ပြဿနာမရှိပါဘူး။ တခြားနည်းလမ်းတွေ ရှိပါသေးတယ်။</p>
<h3><b>(၁၀) တိရစ္ဆာန်လေးတွေ မွေးပါ</b></h3>
<p>အိမ်မွေးတိရစ္ဆာန်လေးတွေကလည်း အပျင်းပြေစေပါတယ်။ အနည်းဆုံးတော့ သင့်မှာ တစ်ခုခု ဂရုစိုက်ဖို့ အစာကျွေးဖို့ အတူဆော့ဖို့ စသဖြင့် အာရုံစိုက်စရာတစ်ခုတော့ ရှိနေပြီလေ။ ဒီနည်းလမ်းက နေထိုင်မကောင်းတဲ့သူတွေ၊ အကြောင်းအမျိုးမျိုးကြောင့် အိမ်ထဲက အိမ်ပြင်ထွက်ဖို့ ခက်တဲ့သူတွေအတွက် အများကြီး အသုံးဝင်ပါတယ်။ ဒါ့အပြင် တိရစ္ဆာန်မွေးထားတဲ့ တခြားသူတွေနဲ့လည်း တွေ့ပြီး သူငယ်ချင်းတွေ ရနိုင်ပါသေးတယ်။</p>
<h3><b>(၁၁) အဆိုးမြင်စိတ်တွေ ဖယ်ထုတ်ပါ</b></h3>
<p>စိတ်ဆိုတာ စွမ်းအားကြီးပါတယ်။ သင့် ကိုယ် သင် ဘယ်လိုမြင်လဲဆိုတာ သင့်အပေါ်မှာ အများကြီးသက်ရောက်မှုရှိပါတယ်။ အွန်လိုင်းမှာပဲဖြစ်ဖြစ်၊ အပြင်မှာပဲဖြစ်ဖြစ် သင်နဲ့ တခြားသူတွေ နှိုင်းယှဉ်တာမျိုးမလုပ်ပါနဲ့။ ပြီးတော့ အဆိုးမြင်စိတ်တွေကို ပြောင်းလဲပစ်ပါ။ ငါ့ကို လူတိုင်းက မုန်းနေတယ်လို့ တွေးမဲ့အစား သူတို့တွေ ငါ့ကို ကောင်းကောင်းနားမလည်ပါဘူးလို့ ဖြည့်တွေးလိုက်ပါ။</p>
<h3><b>(၁၂) Social Media အွန်လိုင်း သုံးကြည့်ပါ</b></h3>
<p>Social လို့ပြောတာ အလကားမဟုတ်ပါဘူး။ Social Media သုံးမယ်ဆိုရင် သင်နဲ့ ဝါသနာတူသူတွေ မိသားစုတွေ သူငယ်ချင်းတွေနဲ့ အဆက်အသွယ်ပြတ်ဖို့ ခဲယဉ်းမှာပါ။ အများအားဖြင့် အိမ်မှာပဲ နေတဲ့သူတွေ၊ ကိုယ်နဲ့ သက်တူရွယ်တူတွေကို တွေ့ဖို့ အခက်အခဲ ရှိတဲ့သူတွေအတွက် ဒီနည်းက အသုံးဝင်ပါတယ်။ ဒါပေမဲ့ Social Media တွေက သင့်ကို တစ်ချိန်တည်းမှာပဲ သတင်းအမှားတွေ ပေးနိုင်တာ ကိုယ်ရေးအချက်အလက်တွေ ခိုးယူခံရနိုင်တာ စတာတွေကိုတော့ သတိထားသင့်ပါတယ်။</p>
<h3><b>(၁၃) အိမ်မှာ တစ်ယောက်တည်း မနေပါနဲ့</b></h3>
<p>ကိုယ်က အပျိုကြီး တစ်ကိုယ်တည်းဆိုတိုင်း အထီးကျန်ရမယ်လို့ မဆိုလိုပါဘူး။ ဆွေမျိုးနီးစပ်တွေ တူတွေ၊ တူမတွေနဲ့ အတူနေနိုင်ပါတယ်။ အတူမဟုတ်တောင် မကြာခဏ လာလည်ခိုင်းတာမျိုးပေါ့။ အသက်ကြီးတဲ့သူတွေက တစ်ယောက်တည်းနေရတာ ကြိုက်ပေမဲ့ အများစုကတော့ တစ်ယောက်တည်းနေရတာကြာရင် အထီးကျန်လာပါလိမ့်မယ်။ ဒါကြောင့် အနည်းဆုံးတော့ ပိတ်ရက်တွေမှာ ဆွေမျိုးတွေနဲ့ ဖြစ်ဖြစ်၊ သူငယ်ချင်းတွေနဲ့ဖြစ်ဖြစ် မုန့်လုပ်စားတာ စကားပြောတာ အပြင်သွားတာမျိုးတွေ လုပ်ပေးသင့်ပါတယ်။</p>
<h3><b>(၁၄) ကိုယ့်အကြောင်းပဲ ကိုယ်တွေးပါ</b></h3>
<p>ပြဿနာတွေကပဲ အဖော်အပေါင်းနဲ့ လာတာမဟုတ်ပါဘူး။ ပျော်ရွှင်ခြင်းကလည်း အဖော်အပေါင်းနဲ့ လာတတ်ပါတယ်။ သင် ကိုယ်တိုင်က သင့်အတွက် သူငယ်ချင်းကောင်းပါပဲ။ ဒီလိုပြောလို့ မပျော်တဲ့အချိန် စိတ်ဆိုးတဲ့အချိန်မှာတောင် အတင်းကြီးပျော်အောင် လုပ်ယူရမယ်လို့ ပြောတာမဟုတ်ပါဘူး။ ဒါပေမဲ့ အတတ်နိုင်ဆုံးတော့ ကိုယ်စိတ်မချမ်းသာစရာတွေ မတွေးပါနဲ့။ သင့်ရဲ့ လက်ရှိအခြေအနေက အကောင်းဆုံးပါပဲ။ ကိုယ့်ဟာကို စိတ်ကြည်အောင်နေမှ သူများတဲ့ ဆက်ဆံတဲ့အခါမှာလည်း စိတ်ကြည်မှာပါ။</p>
<h3><b>(၁၅) စိတ်ဖြေလျှော့တဲ့ နည်းလမ်းတွေ သင်ယူပါ</b></h3>
<p>ဒီနည်းလမ်းကိုတော့ တော်တော်များများ မတွေးမိကြပါဘူး။ စိတ်ရှုပ်ထွေးတာပဲဖြစ်ဖြစ်၊ အထီးကျန်တာပဲဖြစ်ဖြစ် စိတ်ခံစားချက်တွေမို့လို့ ကိုယ်တိုင်ထိန်းချုပ်လို့ ရပါတယ်။ အသက်ပြင်းပြင်းရှူတာ၊ တရားထိုင်တာ၊ လေ့ကျင့်ခန်းလုပ်တာတွေက အခုလက်ရှိမှာရော နောက်ပိုင်းမှာပါ အထီးကျန်ခြင်းကို သက်သာစေပါတယ်။</p>
<h3><b>(၁၆) တစ်ခုမဟုတ်၊ တစ်ခုလုပ်နေပါ</b></h3>
<p>အထီးကျန်တာကိုပဲ တွေးနေရင် အဆိုးမြင်စိတ်တွေ ပိုများလာပြီး ဒီသံသရာထဲက ထွက်နိုင်မှာ မဟုတ်ပါဘူး။ ဒါကြောင့် ဒီထဲမှာပဲ နစ်မြုပ်မနေဘဲ တစ်ခုခုလုပ်နေပါ။ ဘာမှမလုပ်ဘဲ ထိုင်တွေးနေတာထက်စာရင်တော့ ပိုကောင်းပါတယ်။ လုပ်စရာမရှိရင် ပတ်ဝန်းကျင်မှာ လမ်းလျှောက်ပြီး လေကောင်းလေသန့် ရှူရှိုက်ပါ။ တခြား စိတ်ပါဝင်စားတာဖြစ်ဖြစ် မလုပ်ဖူးတာ တစ်ခုခုဖြစ်ဖြစ် စမ်းလုပ်ကြည့်ပါ။</p>
<h3><b>(၁၇) အထီးကျန်တာဟာ ခံစားမှု သက်သက်ပါ</b></h3>
<p>အထီးကျန်တာက မဖြစ်မနေ ကုသရမယ့် ရောဂါမဟုတ်ပါဘူး။ ဒါဖြစ်လေ့ဖြစ်ထ ရှိပါတယ်။ ဒါကို သင့်ကျမှ ဖြစ်နေတာလည်း မဟုတ်ပါဘူး။ ထိန်းချုပ်လို့ရပါတယ်။ တစ်ခါတလေ အထီးကျန်တာ ပြဿနာမဟုတ်ပါဘူး။</p>
<br><p>ကဲ.. အခုလောက်ဆို အထီးကျန်တာကို အမြန်ဆုံး ပြေပျောက်စေဖို့ လွယ်ကူတဲ့ နည်းလမ်းတွေကို အတော်လေး မှတ်သားပြီးပြီလို့ ထင်ပါတယ်။ ဒါကြောင့် ဒီနေ့က စပြီး အထီးကျန်တာ မဖြစ်အောင် အတတ််နိုုင်ဆုံး နေထိုင်နိုင်ကြပါစေလို့ ဆန္ဒပြုလိုက်ရပါတယ်။</p>
<br><br>Source-<b>ဒေါက်တာထက်ထက်ဇော်ဝင်း</b>
</div>
</body>
</html>
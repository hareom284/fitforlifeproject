<!DOCTYPE html>
<head><link rel="icon" href="Project201/logo.png">
<title>အလုပ်လက်မဲ့ဖြစ်နေချိန် စိတ်ဓာတ်ကျခြင်း </title>
<meta charset="utf-8">
<style>
*{background-color:black; color:white;}
h1{background-color:gray; }
</style>
</head>
<body>
<h1><b>အလုပ်လက်မဲ့ဖြစ်နေချိန် စိတ်ဓာတ်ကျခြင်း </b></h1>
<img src="images/sate13.png" width="250" height="250">
<br><br>အလုပ်လက်မဲ့ ဖြစ်ခြင်းနဲ့ စိတ်ဓာတ်ကျခြင်းက အရမ်းကို ဆက်စပ်မှုရှိနေပါတယ်။ အထူးသဖြင့် အရင်အလုပ်က ထွက်ခဲ့ပြီးနောက် အလုပ်မရသေးခင် အချိန်ကာလစပ်ကြားမှာ အရမ်းကို သိသာတတ်ပါတယ်။ ငါ ထွက်ခဲ့တာ မှားများ မှားနေပြီလား၊ သူများတွေကိုကြည့်ပြီး အားကျနေတတ်သလို ကိုယ့်ကိုယ်ကိုလည်း အလိုမကျ ဖြစ်နေတတ်ပါတယ်။ တချို့လူတွေ ပြောသလိုဆိုရင် မှောင်မဲနေတဲ့ တွင်းနက်ကြီးတစ်ခုထဲ ခုန်ဆင်းမိပြီး ပြန်မတက်နိုင်တော့သလိုခံစားနေရလို့ စိတ်အားငယ်မိရပါတယ်တဲ့။
<br><br>မြန်မာနိုင်ငံမှာလည်း အလုပ်အကိုင်မရှိသေးတဲ့ လူငယ်အင်အားကလည်း မနည်းပါဘူး။ လက်ကျန်ငွေလေးကို လက်ထဲမှာ ကျစ်ကျစ်ပါအောင် ဆုပ်ထားပြီး အေးဂျင့်တွေဆီ သွားလိုက် အလုပ်အကိုင်ပြပွဲတွေ သွားလိုက်နဲ့ ကိုယ့်ကိုခန့်မဲ့ အလုပ်ရှင်ကို ပြန်လည်ရှာဖွေနေဆဲလူတွေ အများကြီးပါ။ သူတို့တွေအတွက် ဒီဆောင်းပါးက အလုပ်တစ်ခုကို ချက်ချင်းရှာမပေးနိုင်ပေမဲ့ စိတ်ဓာတ်ခွန်အား တစ်စုံတစ်ရာတော့ ပေးစွမ်းနိုင်မယ် လို့ယူဆပါတယ်။
<br><br>ကဲ…. ဘာတွေ လုပ်ရမလဲ..
<h3><b>၁။ နောက်တစ်လှမ်း ပြန်ဆုတ်ပါ ၊ မိမိကိုယ်ကို အနားပေးပါ</b></h3>
အလုပ်ကို မမုန်းဘဲ ဘယ်သူကမှ မထွက်ပါဘူး။ ဒါ့ကြောင့် သင်နှုတ်ထွက်ခဲ့တာကို ကျရှုံးမှုတစ်ခုလို့ မယူဆလိုက်ပါနဲ့။ အလုပ်ကြောင့် စိတ်ရောကိုယ်ပါ ပင်ပန်းနေတဲ့ ကိုယ့်ကိုယ်ကို ခဏတာ အနားပေးလိုက်တာပါ။ ဒီအချိန်လေးအတွင်းမှာ လက်ကျန်ငွေပေါ် မူတည်ပြီး သင် ဝါသနာပါတဲ့ ပျော်ရွှင်စေမယ့် အရာတွေနဲ့ ခဏတာ ပျော်ပါးပါ။ လောင်းကစား၊ မူးယစ်ဆေးဝါး အစရှိတဲ့အရာတွေကိုတော့ ရှောင်ပါ။
<br><br>ပြီးတော့ သင့်သူငယ်ချင်းတွေဆီက ဘာလို့ အလုပ်ထွက်တာလဲ အစရှိတဲ့ မေးခွန်းတွေနဲ့ ဝေးရာခဏနေပါ။ သင့်ကို စိတ်အားငယ်စေမဲ့ အတွေးတွေ အကြောင်းအရာတွေကို မတွေးမိအောင် ကြိုးစားပါ။ ဖြစ်နိုင်ရင် လူမှုကွန်ရက်တွေဆီကနေ ဝေးဝေးနေမိအောင် ကြိုးစားကြည့်ပါ။
<br><br>“ အရှေ့ဆယ်လှမ်းကို ခုန်လှမ်းမဲ့ ခြင်္သေ့က နောက်ကိုတော့ တစ်လှမ်းဆုတ်ပြီး အားယူရမှာပါ”
<h3><b>၂။ မတုန်လှုပ်ပါနဲ့</b></h3>
ဒီဘက်ခေတ်ကြီးမှာ အလုပ်တစ်ခု ဆုံးရှုံးသွားလို့ ကြေကွဲနေရင်တော့ မသင့်တော်ပါဘူး။ ဒီလိုပြောရတာ ကိုယ်ချင်းမစာဘူးလို့ ဆိုနိုင်ပေမဲ့ တုပ်လှုပ်ကြေကွဲနေတော့ရော ဘာများထူးခြားသွားမှာလဲ။ ဒါကြောင့် ဒီအလုပ်ကို ထွက်ရလောက်အောင်အထိ စဉ်းစားဖြစ်ခဲ့တဲ့ သင်ဆုံးဖြတ်ချက်တွေကို သတိရပါ။ အချိန်ကို အကျိုး ရှိရှိ စီမံခန့်ခွဲပါ။ ပုံမှန်အိပ်ရာထနေကျ အချိန်အတိုင်းပဲ ထပါ။
<br><br>ဒီနေရာမှာလည်း အတိတ်ကို ပြန်လည်တမ်းတမနေဖို့ အရေးကြီးပါတယ်။ သင့် CV ဖောင်အဟောင်းထဲက ဟိုးသူငယ်တန်းလောက်က ရခဲ့တဲ့ဆုတွေကို ဖယ်ရှားလိုက်ပါ။ CV ဖောင်အသစ် ၊ ဒီဇိုင်းအသစ်နဲ့ သင့် အရည်အချင်းတွေကို အလုပ်ခဲ့မယ့်သူ သဘောကျအောင် စီစဉ်ပါ။
<br><br>စိတ်ဓာတ်ကျနေတာ ဟုတ်ရဲ့လား
<br><br>စိတ်ဓာတ်ကျခြင်းရဲ့ လက္ခဏာများ
<br><br>အလုပ်မရှိတော့တာက ချစ်တဲ့လူကို လက်လွှတ်ဆုံးရှုံးရသလို ခံစားတတ်ပါတယ်။ တိုတိုပြောရင်တော့ အသည်းကွဲတယ်ပေါ့။ ဒါကြောင့် စိတ်ဓာတ်ကျနေတဲ့ လက္ခဏာတွေ ဖြစ်တတ်ပါတယ်။ ကိုယ့်ကိုယ်ကို သတိထားကြည့်မိပါ။
<br><br>နေရထိုင်ရတာ အဆင်ပြေရဲ့လား။
တစ်ရက်ကို ဘယ်နှစ်နာရီ အိပ်လဲ။
အကြောင်းရင်း မရှိဘဲ ထမင်းတွေ လွတ်ကုန်ပြီလား။
သူငယ်ချင်းတွေနဲ့ လျှောက်မသွားတ ဘယ်လောက်ကြာပြီလဲ အစရှိတဲ့ လူနေမှုဘဝနဲ့ ဆိုင်တဲ့မေးခွန်းတွေကို ကိုယ့်ကိုယ်ကို ပြန်မေးကြည့်ပါ။
စိတ်ဓါတ်ကျနေတဲ့သူရဲ့ နေ့စဉ်ဘဝမှာ ပြောင်းလဲမှုအနည်းငယ်လေးတွေကနေ စတင်ပါတယ်။
<br><br>ဒီလို လက္ခဏာတွေပြနေရင်တော့ အိမ်တွင်းမှာ ကြိတ်ကုနေရင် ပိုဆိုးဖို့ပဲ ရှိတော့တာပါ။ သက်ဆိုင်ရာ စိတ်ကျန်းမာရေးဆရာဝန်တွေနဲ့ တိုင်ပင်ပြီးတော့ သေသေချာချာ ကုသမှု ခံယူပါ။ ဒီလိုမျိုး ဆေးကုသဖို့ ခံယူဖို့လည်း မရှက်ပါနဲ့။
<h3><b>၃။ တက်ကြစွာ နေထိုင်ပါ</b></h3>
ဘယ်အလုပ်ရှင်မှ ယုံကြည်ချက်မရှိဘဲ စိတ်ဓာတ်ကျနေတဲ့လူကို မခန့်ပါဘူး။ အလုပ်ရှင် အားကိုးရလောက်အောင် လူရောစိတ်ပါ ကျန်းမာပြီး လန်းဆန်းတက်ကြွနေဖို့ လိုအပ်ပါတယ်။
<br><br>ကိုယ့်ကိုယ်ကို ယုံကြည်မှုအပြည်နဲ့ အင်တာဗျူးတွေကို ဖြေနိုင်ဖို့အတွက် –
<br><br>အသင်းအဖွဲ့တွေနဲ့ ပေါင်းပြီး နှစ်သက်ရာအားကစား တစ်မျိုးမျိုး လုပ်ဆောင်ပေးပါ။
ကာယ လေ့ကျင့်ရုံသွားပြီး လေ့ကျင့်ခန်းတွေ လုပ်ဆောင်ပါ။
ပွဲလမ်းသဘင်တွေ၊ လူမှုဖူလုံရေး အစီအစဉ်တွေမှာ လူတွေနဲ့ ခင်မင်သိကျွမ်းအောင် လုပ်ပြီး မိတ္တဗလပြည့်စုံအောင် လုပ်ပါ။
ဒါတွေကတော့ အလုပ်သစ်တစ်ခုမရသေးခင်မှာ ဖြစ်တတ်တဲ့ စိတ်ဓာတ်ကျခြင်းကို ကုစားပေးနိုင်တဲ့ အကြောင်းတွေပဲ ဖြစ်ပါတယ်။ သင်ဟာ လူ့လောကကြီးအတွက် အသုံးဝင်သေးတယ်ဆိုတာ မမေ့ပါနဲ့။ အရင်အလုပ်ထက် အများကြီး ပိုကောင်းတဲ့ အလုပ်တစ်ခု သင် မကြာခင် ရတော့မှာပါ။
<br><br>Source-<b>ဒေါက်တာအောင်ကျော်မြင့်</b>
</body>
</html>
<!DOCTYPE html>
<head><link rel="icon" href="Project201/logo.png">
<title>နေ့စဉ် အသုံးအဆောင်တွေ မပျောက်ရှစေဖို့ နည်းလမ်းကောင်းများ </title>
<meta charset="utf-8">
<style>
*{background-color:black; color:white;}
h1{background-color:gray; }
</style>
</head>
<body>
<h1><b>နေ့စဉ် အသုံးအဆောင်တွေ မပျောက်ရှစေဖို့ နည်းလမ်းကောင်းများ</b></h1>
<img src="images/sate11.png" width="250" height="250">
<br><br>အလုပ်သွားဖို့ ဒါမှမဟုတ် ချိန်းထားတာရှိလို့ အလောတကြီးဖြစ်နေချိန်မှာ လိုအပ်တဲ့ပစ္စည်းအသုံးအဆောင်တွေ ရှာမတွေ့လို့ အချိန်ကြာနေတာကို ဘယ်သူမှ မကြိုက်ကြပါဘူး။ သွားခါနီးမှ ကားသော့ပျောက်နေတာ၊ ဖုန်းပျောက်နေတာ၊ အိမ်သော့ရှာမတွေ့တာဆို တော်တော်လေး စိတ်ညစ်စရာပါ။ ဒီလို ခဏခဏ ပျောက်တတ်တဲ့ ပစ္စည်းတိုလီမုတ်စလေးတွေကို နောက်ဘယ်တော့မှ မပျောက်အောင်နဲ့ ရှာရဖွေရမြန်အောင် နည်းလမ်းကောင်းလေးတွေ ပြောပြချင်ပါတယ်။ ဒီနည်းလမ်းတွေဟာ လွယ်ကူလွန်းလို့ လိုက်လုပ်ရတာလည်း အလုပ်မရှုပ်ပါဘူး။ ကဲ…ဆက်လက်ဖတ်ရှုကြည့်ပါ။
<h3><b>(၁) ထည့်စရာတစ်ခုခု ထားပါ</b></h3>
ပစ္စည်းတွေ ခဏခဏပျောက်နေရတာက တစ်စုတစ်စည်းထဲ ထည့်ထားစရာ နေရာမရှိလို့ပါ။ ပစ္စည်းတွေအတွက် အိမ်ပဲပေါ့။ ကားသော့တွေ၊ ပိုက်ဆံအိတ်တွေကို အိမ်ပြန်လာတာနဲ့ ထည့်နေကျ သီးသန့်နေရာတစ်ခုမှာ စွဲစွဲမြဲမြဲ ထားပါ။ စင်ပေါ်က ခွက်တစ်ခုထဲမှာလည်း ဖြစ်နိုင်သလို တံခါးနောက်မှာ ချိတ်နဲ့ ဆွဲထားလို့လည်း ရပါတယ်။ ဒါကို အကျင့်တစ်ခုလို ပုံမှန်လုပ်ရင် လိုအပ်တဲ့အချိန်မှာ တစ်နေရာထဲမှာပဲ လိုတာတွေ ရှိနေမှာပါ။ ကိုယ့်ရဲ့အိမ်သားတွေပါ အတုယူလိုက်လုပ်နိုင်တဲ့အတွက် ပစ္စည်းက တခြားနေရာရောက်နေရင်တောင် ပုံမှန်နေရာကို ပြန်လာထည့်ကြမှာပါ။ ရိုးရှင်းပြီး ထိရောက်တဲ့ နည်းလမ်းလေးပါ။
<h3><b>(၂) ရှုပ်ပွ ပြန့်ကြဲနေတာတွေ ရှင်းလင်းပါ</b></h3>
အိမ်မှာ ရှုပ်ပွပြန့်ကြဲနေတာတွေနည်းလေလေ ပစ္စည်းပျောက်တာနည်းလေလေပါ။ အိမ်ကို စနစ်တကျနဲ့ သပ်သပ်ရပ်ရပ် ထားမယ်ဆို နေရာလွဲနေတဲ့ပစ္စည်းကို တွေ့ဖို့ အရမ်းလွယ်ပါတယ်။ စာရွက်ပုံတွေ၊ အရုပ်နဲ့ ရုံးပစ္စည်းတွေလို နေရာမှားရောက်နေတဲ့ ပစ္စည်းတွေကို ရှင်းလင်းလျှော့ချလိုက်တာဟာ ပျောက်နေတဲ့ပစ္စည်းကို ရှာတဲ့အချိန်ကို တော်တော်လေးနည်းသွားမှာပါ။
<h3><b>(၃) ချရေးပါ</b></h3>
စာရေးဆရာတစ်ဦးရဲ့အဆိုအရ ပစ္စည်းပျောက်ရှာတဲ့အခါ ကိုယ်ပစ္စည်းထားမယ့်နေရာကို ကိုယ့်ရဲ့ မသိစိတ်ထဲမှာ မှတ်သားထားခြင်းက နောက်တစ်ခါ အဲဒီပစ္စည်းကိုရှာတာ မြန်စေပါတယ်တဲ့။ အထူးသဖြင့် ခဏတာသိမ်းတဲ့ နေရာတွေပေါ့။ အဲဒါကြောင့် ရထားလက်မှတ်ကို စားပွဲပေါ်မှာထားထားတယ်လို့ အသံထွက်ပြောလိုက်ခြင်းက မသိစိတ်ထဲမှာ မှတ်သွားစေပြီး လိုရင်ချက်ချင်းစဉ်းစားပြီး ဆွဲယူလိုက်ရုံပါပဲ။
<h3><b>(၄) ဖုန်းအသံ ဖွင့်ထားပါ</b></h3>
မိုဘိုင်းလ်ဖုန်းဆိုတာ ပျောက်ရှလေ့ရှိတဲ့ ပစ္စည်းတစ်ခုပါ။ ဒါကြောင့် ဖုန်းအသံလေးဖွင့်ထားပါ။ ပျောက်နေတဲ့ ဖုန်းကိုတွေ့ဖို့ အလွယ်ကူဆုံး နည်းလမ်းက နောက်ဖုန်းတစ်လုံးနဲ့ ခေါ်လိုက်တာပါပဲ။ ဒါပေမဲ့ ဖုန်းကို အသံတိတ်ထားမယ်ဆို ဒီနည်းလမ်းက အသုံးမဝင်ပါဘူး။ ဒီသဘောတရားက တခြားပစ္စည်းတွေအတွက်လည်း အသုံးဝင်ပါတယ်။ သော့တွဲကို ခြူအသံပါတဲ့သော့ချိတ်နဲ့တွဲထားတာ၊ အရေးကြီးတဲ့စာရွက်စာတမ်းတွေဆို အရောင်တောက်တောက် ဖိုင်တွဲထဲ ထည့်ထားတာလိုမျိုး အသံနဲ့ အမြင် အချက်ပေးလက္ခဏာတွေက ပစ္စည်းပျောက်လို့ ခဏခဏ ရှာနေရခြင်းက ကင်းဝေးစေမှာပါ။
<h3><b>(၅) နည်းပညာသုံးပါ</b></h3>
အခုခေတ်မှာ ကိုယ်ပိုင်ဆိုင်ရာပစ္စည်းတွေကို စောင့်ကြည့်နိုင်အောင် ထုတ်လုပ်ထားတဲ့ခေတ်ပေါ်နည်းပညာတွေ ပေါ်နေပါပြီ။ ကွန်ပျူတာကနေ ကိုယ့်ဖုန်းကို ဖုန်းရှာဖွေတဲ့ ဆော့ဖ်ဝဲနဲ့ လှမ်းပြီးရှာဖွေတာမျိုး၊ စိတ်ပူရင် ဖုန်းထဲက အချက်အလက်တွေကို သိမ်းဆည်းထားတာမျိုး လုပ်နိုင်နေပါပြီ။
<h3><b>(၆) စိတ်အေးအေးထားပါ</b></h3>
စာရေးဆရာတစ်ဦးရဲ့အဆိုအရ ကျွန်တော်တို့ဟာ ပစ္စည်းတစ်ခုခုကိုရှာဖွေတဲ့အခါမှာ လောကြီးနေပြီး ရှင်းရှင်းလင်းလင်း မစဉ်းစားနိုင်ဘူးလို့ ဆိုပါတယ်။ ပြဿနာက ကိုယ်ကိုယ်တိုင်ပါ။ ပစ္စည်းမဟုတ်ပါဘူး။ ပျောက်တဲ့ပစ္စည်းကို ရှာတွေ့နိုင်ဖို့ အချိန်ယူစဉ်းစားပြီး ကိုယ်ထားနိုင်မယ့် နေရာကို ပုံဖော်ခြင်းပဲ ဖြစ်ပါတယ်။
<h3><b>(၇) စိတ်ဖြေပါ။ စိတ်ငြိမ်ငြိမ် ထားပါ။ ယုံကြည်မှု ရှိပါ</b></h3>
ပျောက်နေတဲ့ပစ္စည်းကို အောင်အောင်မြင်မြင်နဲ့ ရှာတွေ့နိုင်ဖို့အတွက် မှန်ကန်တဲ့ စိတ်အခြေအနေရှိဖို့လိုပါမယ်။ မရှာခင် စိတ်ကို ဖြေလျော့ထားပါ။ ခဏထိုင်ပြီး အသက်ဝဝ ရှူလိုက်ပါ။ စိတ်ငြိမ်ငြိမ် ထားဖို့ကလည်း လိုပါတယ်။ အရေးကြီးတဲ့ဖိုင်တွဲကို ရှာမတွေ့လို့ အလန့်တကြား ဖြစ်နေတဲ့အချိန်ကျော်သွားမှ ရှာဖွေတာကောင်းပါတယ်။ နောက်ဆုံးအနေနဲ့ ကိုယ်အစွမ်းအစကို ယုံကြည်မှု ရှိဖို့လိုပါတယ်။ ဒီအချက်တွေသာမရှိရင်တော့ စိတ်ရှုပ်ထွေးနေတဲ့ အနေအထားကို အလွယ်တကူ ပြန်ရောက်သွားမှာပါပဲ။ 
<h3><b>(၈) ရှာဖွေတတ်ပါစေ</b></h3>
အထက်ကပြောခဲ့သလို အချက် ၃ ချက်လည်းရှိပြီဆိုရင် ဉာဏ်ကောင်းကောင်းနဲ့ ရှာဖွေတာက ပစ္စည်းကို မြန်မြန်ရှာတွေ့စေမှာပါ။ ဘယ်လိုရှာမလဲ အစီအစဉ်ချပါ။ တွေ့ကရာ ရှာမယ့်အတူ တစ်ခန်းချင်းစီ အစီအစဉ်တကျ ရှာပါ။ ပျောက်နေတဲ့ပစ္စည်း နောက်ဆုံးသုံးခဲ့တဲ့အခန်းမှာ အရင်ရှာပါ။ ပစ္စည်းသုံးနိုင်မယ့် နေရာမှာလည်း သေသေချာချာရှာပါ။ ကုတ်အင်္ကျ ီ ပျောက်ရင် အင်္ကျ ီချိတ်မှာရှာတာမျိုး၊ ထီးပျောက်ရင် ထီးထားနေကျနေရာမှာရှာတာမျိုးပေါ့။ 
<h3><b>(၉) တွေ့ရှိရာ ဇုန်နေရာမှာ ရှာပါ</b></h3>
တွေ့ရှိရာ ဇုန်နေရာဆိုတာ ပျောက်နေတဲ့ပစ္စည်းထားနေကျနေရာရဲ့ ၁၈ လက်မ ပတ်ပတ်လည်ကို ဆိုလိုပါတယ်တဲ့။ စာအုပ်စင်ကနေ ပျောက်သွားတဲ့စာအုပ်က ကိုယ်ထည့်လိုက်တဲ့ နောက်စာအုပ်တစ်အုပ်က တိုက်ချသွားလို့ ဖြစ်နိုင်ပါတယ်။ စာကြည့်စားပွဲပေါ်က သုံးနေကျဘောပင်က ကြောင်လေးတိုက်ချလိုက်လို့ စားပွဲအောက်ရောက်သွားတာဖြစ်နိုင်ပါတယ်။ ဒါကြောင့် ၁၈ လက်မပတ်လည်ကို ပိုက်စိပ်တိုက်ရှာဖွေဖို့ လိုပါတယ်။ 
<br><br>ကိုယ့်အတွက် အဖိုးတန်တဲ့ ပစ္စည်းတွေပျောက်သွားလို့ ပြာယာခက်နေမယ့်အစား အထက်ပါ နည်းလမ်းလေးတွေကို စိတ်အေးလက်အေးနဲ့ အစီအစဉ်တကျ ရှာဖွေလိုက်တာဟာ စိတ်ဖိစီးမှုကိုရော အချိန်ကိုပါ လျော့နည်းစေတာကိုတွေ့ရမှာပါ။ ဒါ့အပြင် ပျောက်နေတဲ့အဖိုးတန်ပစ္စည်းတွေကိုလည်း အောင်အောင်မြင်မြင်နဲ့ တွေ့ရှိမှာပဲ ဖြစ်ပါတယ်။
<br><br>Source-<b>ဒေါက်တာသုတ</b>
</body>
</html>
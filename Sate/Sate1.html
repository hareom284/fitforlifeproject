<!DOCTYPE html>
<head><link rel="icon" href="Project201/logo.png">
<title>စိတ်အပြောင်းအလဲမြန်တဲ့ ကလေးကို ကူညီပေးနိုင်မယ့် နည်းလမ်းအသွယ်သွယ်</title>
<meta charset="utf-8">
<style>
h1{background-color:green; }
</style>
</head>
<body>
<h1><b>စိတ်အပြောင်းအလဲမြန်တဲ့ ကလေးကို ကူညီပေးနိုင်မယ့် နည်းလမ်းအသွယ်သွယ်</b></h1>
<img src="images/img1.jpg" width="250" height="250">
<br><br>အရွယ်ရောက်ပြီးသူတွေတောင် တစ်ခါတစ်လေမှာ စိတ်နေသဘောထားကို ခန့်မှန်းရခက်တတ်ပါတယ်။ ကလေးငယ်တွေဟာလည်း သူတို့ရဲ့ စိတ်အပြောင်းအလဲဖြစ်လွယ်တဲ့ အသက်အရွယ်ရောက်လာတဲ့အခါမှာ ထိန်းချုပ်ခန့်မှန်းရတာ အရမ်းခက်ခဲနိုင်ပါတယ်။ အမေဖြစ်သူကို ပျော်ပျော်ရွှင်ရွှင် ဖက်တွယ်နေပြီး ခဏနေတဲ့အခါမှာ သူ့ကို ဂရုမစိုက်ဘူးဆိုပြီး ဂျီကျနေတတ်ပါတယ်။ ဒါ့အပြင် တစ်ခါတစ်လေမှာ ကိုယ့်မောင်လေး၊ ညီလေးနဲ့ ချစ်ချစ်ခင်ခင်ဆော့နေနိုင်ပြီး နည်းနည်းကြာရင် တစ်ယောက်အနားမှာ တစ်ယောက် မနေချင်အောင်ကို ဖြစ်သွားတတ်ပါတယ်။
<br><br>အများအားဖြင့် အပျိုဖော်ဝင်ရင် လိုအပ်တဲ့ဟော်မုန်းတွေဟာ ကလေးအသက်အရွယ် ၇ နှစ်နဲ့ ၈ နှစ်လောက်ဆို ခန္ဓာကိုယ်မှာ ထွက်စပြုလာပါပြီ။ ဒီအချိန်မျိုးမှာ ကလေးတွေဟာ ခန့်မှန်းလို့မရနိုင်တဲ့ စိတ်ခံစားမှုတွေ၊ ထိန်းချုပ်လို့ မရနိုင်တဲ့ စိတ်သဘောထားအပြောင်းအလဲတွေ ကြုံတွေ့ရနိုင်ပါတယ်။ ဒါကြောင့် ဒီအခါမှာ စိတ်အပြောင်းအလဲဖြစ်နေတဲ့ ကလေးငယ်ကို ကူညီပေးနိုင်မယ့် နည်းလမ်းလေးတွေကို မိဘတို့အတွက် ဗဟုသုတရဖွယ်ရာ ဖော်ပြပေးလိုက်ပါတယ်။
<h3><b>(၁) ကိုယ်ချင်းစာတတ်တဲ့ ကလေးငယ်အဖြစ် ပြုစုပျိုးထောင်လာပါ</b></h3>
ကလေးငယ်ငယ်လေးတွေရဲ့စိတ်ထဲမှာ တခြားသူတွေဟာလည်း သူတို့လို စိတ်ခံစားမှုချင်း တူညီတယ်ဆိုတာကို သေသေချာချာ သိနိုင်တဲ့ အတွေးအမြင်တွေ မရှိသေးပါဘူး။ ဒီလိုမျိုး စိတ်ခံစားချက်တွေ ရှိနေနိုင်တယ်ဆိုတာကို ကလေးအသက်ငယ်ငယ်တည်းက မိဘတွေအနေနဲ့ ပြောဆိုသင်ကြားထားဖို့ လိုပါတယ်။ စိတ်ခံစားမှုအမျိုးမျိုးရဲ့ အဓိပ္ပါယ်စကားလုံးတွေနဲ့ တကယ်တမ်းခံစားရတဲ့အခါမှာ ဘယ်လို ဖော်ပြရမလဲဆိုတာကို ကလေးငယ်တွေ သင်ယူနိုင်ပါတယ်။ ဒီလို သင်ကြားထားမယ်ဆို ကလေးဟာ သိပ်မကြာခင်မှာပဲ ခံစားမှုအမျိုးမျိုးကို တွေးတောနိုင်ပြီး ကိုယ့်ခံစားချက်ကို သေသေချာချာ သိရှိလာမှာ ဖြစ်ပါတယ်။ ဒီလိုနည်းနဲ့ တခြားရွယ်တူကလေးတွေကိုလည်း နားလည်နိုင်ပြီး အသက် ၇ နှစ်၊ ၈ နှစ် ရောက်လာတဲ့အခါမှာ စဉ်းစားဆင်ခြင်နိုင်တဲ့ ကလေးတစ်ယောက် ဖြစ်လာမှာ အသေအချာပဲ ဖြစ်ပါတယ်။
<h3><b>(၂) ကလေးငယ် စိတ်ကောက်ပြီး ငြိမ်သက်နေတဲ့အခါ ဂရုစိုက်ပါ</b></h3>
ကလေးငယ်တွေဟာ မကြာခဏဆိုသလို သူတို့ တစ်နေ့တာကြုံတွေ့ရတာတွေကို မျှဝေလိုစိတ် မရှိတတ်ကြပါဘူး။ သူငယ်ချင်းတွေနဲ့ ဖြစ်ဖြစ်၊ သင်ခန်းစာတွေနဲ့ ဖြစ်ဖြစ်၊ ဆော့ကစားရတာဖြစ်ဖြစ် အဲလိုနေရာတွေမှာ အဆင်မပြေခဲ့တာတွေ ရှိနေနိုင်ပါတယ်။ ကလေးငယ် မျက်နှာမကြည်ဘဲ စကား မပြောဘဲနေတဲ့အခါမှာ မိဘတွေအနေနဲ့ အတင်းအကြပ် တိုက်တွန်းမေးမြန်းတာမျိုး မလုပ်သင့်ပါဘူး။ ကလေးက တကယ်ကိုပဲ စကားမပြောချင်တဲ့အချိန်မျိုးမှာ သင်ဟာ သူရင်ဖွင့်ချင်သမျှ နားထောင်ပေးဖို့ ရှိနေတယ်ဆိုတာကိုပဲ ပြောပေးပါ။ ကလေးငယ် စိတ်ခံစားမှု ပြန်ကောင်းလာတဲ့အခါ သူကြုံတွေ့ရတဲ့ ပြဿနာကို ပြောပြပါလိမ့်မယ်။
<h3><b>(၃) ဝမ်းနည်းနေတဲ့ ကလေးငယ်ကို ဖေးမပါ</b></h3>
တစ်ခါတလေမှာ ဂိမ်းဆော့တဲ့အခါ ရှုံးသွားတာ ဒါမှမဟုတ် အိမ်က လာကြိုတာကို စောင့်နေရတာမျိုးကို ကလေးတွေက မခံစားနိုင်ပါဘူး။ အဲဒီအခါ ဝမ်းနည်း ငိုကြွေး၊ ဒေါသထွက်တတ်ပါတယ်။ ဒီလိုအချိန်မျိုးမှာ ကလေးငယ်ကို ပြန်ပြီး ဒေါသနဲ့ မဆက်ဆံသင့်ပါဘူး။ ပိုဆိုးသွားနိုင်ပါတယ်။ ကလေးငယ် စိတ်ငြိမ်သက်သွားတဲ့အခါမှာ ကလေးရဲ့ခံစားချက်ကို နားလည်ကြောင်းပြောပြဖို့ရယ်၊ ကလေးငယ် ပြန်အဆင်ပြေသွားအောင် နည်းလမ်းတစ်ခုခုနဲ့ ပြန်ချော့ပေးဖို့ လိုပါတယ်။ ဥပမာ သီချင်းဖွင့်ပေးတာမျိုး၊ ကလေးဖတ်ချင်တဲ့ စာအုပ်ဝယ်ပေးတာ၊ ဖတ်ပြတာမျိုး ပြုလုပ်သင့်ပါတယ်။
<h3><b>(၄) ငြင်းဆန်တတ်တဲ့ ကလေးငယ်ကို ရှင်းပြပါ</b></h3>
တစ်ခါတလေမှာ အရင်က ပြောစကား နားထောင်တဲ့ ကလေးက လုံးဝကို အကောင်းမမြင်တော့ဘဲ ပြောသမျှကို ငြင်းဆန်နေတတ်တာမျိုး ဖြစ်တတ်ပါတယ်။ ကလေးငယ်ဟာ လူကြီးတွေ ပြောသမျှကို ပျင်းပျင်းရိရိ၊ မနှစ်မသက်နဲ့ ငြင်းဆန်နေရင်တော့ ဆက်မလုပ်ခိုင်းပါနဲ့။ ဒါပေမဲ့ အိမ်စာလုပ်ရမှာ၊ ဒါမှမဟုတ် အရေးကြီးတဲ့ကိစ္စတစ်ခုခုဆိုရင်တော့ ကလေးငယ်ကို ဒါဟာ ပျင်းရိစရာကောင်းတဲ့ကိစ္စမဟုတ်ကြောင်းကို သေသေချာချာ ရှင်းပြပေးသင့်ပါတယ်။ ရှင်းလင်းပေးပြီး ကူညီလုပ်ဆောင်ပေးမယ်ဆိုရင်တော့ အဆင်ပြေသွားမှာ ဖြစ်ပါတယ်။
<h3><b>(၆) ပြောဆိုဆက်ဆံရေးမှာ အခက်အခဲရှိနေတဲ့ ကလေးငယ်ကို သင်ပြပါ</b></h3>
အရွယ်ရောက်ပြီး သူတွေတောင်မှ ပတ်ဝန်းကျင်နဲ့ ပြောဆိုဆက်ဆံတဲ့အခါ အခက်အခဲ ရှိနေနိုင်ပါတယ်။ သူတို့ရဲ့မျှော်လင့်ထားချက်တွေက လုံးဝကို ရှင်းလင်းပြီး တခြားသူတွေနဲ့ မတူဘူးလို့ ထင်မှတ်တတ်ပါတယ်။ ကလေးငယ်တွေမှာ ဒါဟာ ပိုဆိုးနိုင်ပါတယ်။ အချင်းချင်း ပြောဆိုဆက်သွယ်တဲ့အခါ ဘာသာစကားတွေ၊ လေယူလေသိမ်းနဲ့ ကိုယ်ဟန်အမူအရာတွေ မလိုအပ်ဘူးလို့ ထင်မှတ်ထားတတ်ပါတယ်။ အဲဒီအခါမှာ ကိုယ်မျှော်လင့်ထားသလို တုန့်ပြန်မှုမျိုးကို တစ်ဖက်က မပေးနိုင်တဲ့အခါ ကလေးတွေဟာ စိတ်ရှုပ်သွားတတ်ပါတယ်။ ဒါကြောင့် ကလေးငယ် စိတ်ရှုပ်နေတိုင်း သူဟာ ပြောဆိုဆက်သွယ်တဲ့အခါမှာ သိပ်နားမလည်သေးတာကြောင် ့ဖြစ်နိုင်ပါတယ်။ ကလေးကို သေသေချာချာ ရှင်းပြသင်ကြားပေးဖို့ လိုပါတယ်။
<h3><b>(၇) ဖြစ်နိုင်ခြေရှိတဲ့ ရောဂါကို စဉ်းစားပါ</b></h3>
တစ်ခါတလေ စိတ်ခံစားမှု အလွန်ပြင်းပြင်းထန်ထန်ကို ဖြစ်စေတဲ့ စိတ်ကျန်းမာရေးအခြေအနေတွေ ဖြစ်နိုင်ပါတယ်။ ဥပမာ အမူအကျင့်ဆိုင်ရာရောဂါ၊ အာရုံစူးစိုက်မှု အားနည်းရောဂါ (ADHD) နဲ့ စိတ်ပူပန်မှု ဝေဒနာတွေ ခံစားနေရတာ ဖြစ်နိုင်ပါတယ်။ ကလေးငယ်ရဲ့ စိတ်အပြောင်းအလဲဟာ ပုံမမှန်ဘဲ ပြင်းထန်နေတယ်ဆိုရင်တော့ ဆရာဝန်နဲ့ ပြသဖို့ လိုပါတယ်။ ဆရာဝန်အမျိုးမျိုးနဲ့ ပြသပြီး ရောဂါဖြစ်ကြောင်း သတ်မှတ်မှသာ ကလေးငယ်ကို ဆေးဝါးတွေ တိုက်ဖို့ လိုပါလိမ့်မယ်။ အများအားဖြင့်က မိဘတွေရဲ့ ပြုစုပျိုးထောင်မှုနဲ့တင် ကလေးငယ်ဟာ ပြန်အဆင်ပြေသွားနိုင်ပါတယ်။
<br><br>အနှစ်ချုပ် အနေနဲ့ဆိုရင်တော့ ကလေးတွေရဲ့ စိတ်ခံစားမှုဟာ ခန့်မှန်းရခက်တယ်လို့ သတ်မှတ်ရင် မှန်ပါတယ်။ ဒါကြောင့် ကလေးငယ်တွေရဲ့ စိတ်ခံစားမှု အပြောင်းအလဲဖြစ်နေတဲ့ အသက်အရွယ်မှာ ကြုံတွေ့ရနိုင်တဲ့ ပြဿနာတွေရယ်၊ ဖြေရှင်းရမယ့် နည်းလမ်းတွေကို ဗဟုသုတရဖွယ်ရာ ရေးသားမျှဝေပေးလိုက်ရပါတယ်။
<br><br>Source-<b>ဒေါက်တာသုတ</b>
</body>
</html>
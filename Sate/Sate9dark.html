<!DOCTYPE html>
<head><link rel="icon" href="Project201/logo.png">
<title>ထင်ယောင်ထင်မှား စိတ်ကစဉ့်ကလျားဖြစ်ခြင်း</title>
<style>
*{background-color:black; color:white;}
h1{background-color:gray; }
</style>
<meta charset="utf-8">
</head>
<body>
<div>
<h1>ထင်ယောင်ထင်မှား စိတ်ကစဉ့်ကလျားဖြစ်ခြင်း</h1>
</div>
<img src="images/img9.jpg" width="250" height="250">
<div>
<br>လူတွေရဲ့ စိတ်ဆိုတာကတော့ အလွန်ကို သိမ်မွေ့နူးညံ့ပြီး ရှုပ်ထွေးတဲ့အရာပါ။ ဒါကြောင့် စိတ်ကျန်းမာရေး အကြောင်းဆိုရင်တော့ အလွန်ကို သိမ်မွေ့နက်နဲလှပါတယ်။ စိတ်ရောဂါတွေဟာလည်း အမျိုးအမည် အများကြီးနဲ့ များပြားလှပါတယ်။ ဒီလို များပြားလှတဲ့ စိတ်ရောဂါတွေထဲမှာမှ ထင်ယောင်ထင်မှား စိတ်ကစဉ့်ကလျားဖြစ်ခြင်း ရောဂါဟာလည်း တစ်ခုအပါအဝင်ပဲ ဖြစ်ပါတယ်။
<h3><b>ဘယ်လို လက္ခဏာတွေ ရှိလဲ</b></h3>
Delutional Disorder လို့ခေါ်တဲ့ ထင်ယောင်ထင်မှာ စိတ်ကစဉ့်ကလျားဖြစ်တဲ့ ရောဂါဆိုတာကတော့ ပြင်းထန်တဲ့စိတ်ရောဂါတစ်မျိုးပဲ ဖြစ်ပါတယ်။ ရောဂါခံစားနေရသူဟာ အမှန်မဟုတ်တဲ့၊ သူ့ဘဝထဲမှာ၊ သူ့ပတ်ဝန်းကျင်မှာ အမှန်တကယ် ဖြစ်ပျက်နေတာ မဟုတ်တဲ့ အဖြစ်အပျက်တစ်ခုခုကို ဘယ်လိုမှ ဖြောင်းဖျပြောဆိုလို့ မရအောင် ယုံကြည်နေတာပဲဖြစ်ပါတယ်။ ဥပမာ-
   <ul>
	<li>သူ့နောက်ကို လူတွေ နောက်ယောင်ခံလိုက်နေတယ်လို့ ထင်နေတာ၊</li>
	<li>ပတ်ဝန်းကျင်က လူတွေက သူ့ကို အဆိပ်ခတ်သတ်မယ်ထင်နေတာ၊</li>
	<li>သူ့ရဲ့အမျိုးတွေ၊ မိသားစုတွေထဲမှာ သူ့ကို သတ်မယ့်သူ ရှိတယ်လို့ ထင်နေတာ၊</li>
	<li>အဝေးက ချစ်သူက သူနဲ့ စကားလှမ်းပြောနေတယ် ထင်နေတာ၊</li>
	<li>မရှိတဲ့ အသံတွေကြားနေတာ၊</li>
	<li>မရှိတဲ့ ပုံရိပ်တွေမြင်နေတာ စတာတွေ ခံစားရနိုင်ပါတယ်။</li>
    </ul>
ဒီလို စိတ်ကစဉ့်ကလျားဖြစ်တာမျိုးကို သက်လတ်ပိုင်းနဲ့ သက်ကြီးပိုင်းတွေမှာ တွေ့ရတတ်ပြီး မိ်န်းကလေးတွေမှာ ပိုအဖြစ်များတယ်လို့ ဆိုပါတယ်။
<h3><b>ဘယ်လို အမျိုးအစားတွေ ရှိပါသလဲ</b></h3>
ထင်ယောင်ထင်မှား စိတ်ကစဉ့်ကလျားဖြစ်တဲ့ရောဂါမှာလည်း အမျိုးအစား များစွာ ရှိပါတယ်။
<br>၁။ နာမည်ကျော်ကြားသူ၊ နယ်ပယ်တစ်ခုခုမှာ အောင်မြင်နေသူ တစ်ယောက်ယောက်ဟာ ကိုယ်နဲ့ ချစ်ကြိုက်နေတယ်လို့ ထင်နေတဲ့ရောဂါ အမျိုးအစား ဆိုပြီး ရှိပါတယ်။ ဒီ အမျိုးအစားကို ခံစားနေရသူတွေဟာ သူတို့ထင်နေတဲ့ ကျော်ကြားသူကို ဆက်သွယ်ဖို့ကြိုးစားတာတွေ၊ နောက်ယောင်ခံလိုက်တာတွေ စတာတွေကို ပြုလုပ်လာနိုင်ပါတယ်။
<br>၂။ မိမိကိုယ်ကို အလွန် အရေးပါတဲ့သူလို့ ထင်နေတဲ့ အမျိုးအစား ဖြစ်ပါတယ်။ ဥပမာ-အရမ်းအောင်မြင်တဲ့ စာရေးဆရာ၊ မင်းသမီး၊ နိုင်ငံ့ခေါင်းဆောင် လို့ ကိုယ့်ကိုကိုယ် ထင်နေတာမျိုး ဖြစ်ပါတယ်။ ဒီလိုလူမျိုးတွေဟာ မိမိထင်ရာကိုစွဲပြီး တချို့က စာရေးဆရာလို၊ မင်းသား၊ မင်းသမီးလို၊ နိုင်ငံ့ခေါင်းဆောင်ကြီးလို ပြုမှုနေထို်င်တတ်ကြပါတယ်။
<br>၃။ မိမိရဲ့ ချစ်သူ၊ ရည်းစား၊ အိမ်ထောင်ဖက်စတဲ့ သူတွေကို ဖောက်ပြန်နေတယ်လို့ အချိန်တိုင်း ထင်နေတဲ့ အမျိုးအစားကလည်း အဖြစ်များပါတယ်။ ဒီလိုဝေဒနာရှင်တွေဟာ ဘဝမှာ လူမှုရေးပြသနာတွေ အများကြီး ကြုံတွေ့ရနိုင်ပါတယ်။
<br>၄။ ဒီ အမျိုးအစားကတော့ အပေါ်မှာ ဖော်ပြခဲ့တဲ့အတိုင်း သူ့နောက်ကို လူတွေ နောက်ယောင်ခံ လိုက်နေတယ်လို့ ထင်နေတာ၊ ပတ်ဝန်းကျင်က လူတွေက သူ့ကို အဆိပ်ခတ်သတ်မယ် ထင်နေတာ၊ သူ့ရဲ့အမျိုးတွေ၊ မိသားစုတွေထဲမှာ သူ့ကို သတ်မယ့်သူ ရှိတယ်လို့ ထင်နေတဲ့ အမျိုးအစားပဲ ဖြစ်ပါတယ်။ ဒီလို အမျိုးအစားကတော့ ရာဇဝတ်မှုတွေ ကျူးလွန်လေ့ရှိကြပါတယ်။
<br>၅။ ထူးထူးခြားခြား အမျိုးအစား တစ်မျိုးလည်း ရှိနေပါတယ်။ ဒီ အမျိုးအစားကတော့ ကိုယ့်ကိုကိုယ် ရုပ်ပိုင်းဆိုင်ရာဖြစ်ဖြစ်၊ စိတ်ပိုင်းဆိုင်ရာဖြစ်ဖြစ် ချို့ယွင်းနေတယ်လို့ ယူဆနေတဲ့ အမျိုးအစား ဖြစ်ပါတယ်။ အပေါ်က အမျိုးအစားတွေနဲ့ မတူဘဲ ကွဲပြားနေတာကတော့ အပေါ်က အမျိုးအစားတွေမှာ ကိုယ့်ကိုကိုယ် ချို့ယွင်းတယ်လို့ လုံးဝလက်မခံတာမျိုး ဖြစ်ပေမဲ့ ဒီအမျိုးအစားကတော့ မချို့ယွင်းရင်တောင်မှ တစ်ခုခု ချို့ယွင်းနေတယ်လို့ စွဲမှတ်ထားတာပဲ ဖြစ်ပါတယ်။
<h3><b>ဘယ်လို အကြောင်းရင်းတွေကြောင့် ဖြစ်ရတာလဲ</b></h3>
ထင်ယောင်ထင်မှား စိတ်ကစဉ့်ကလျား ဖြစ်တဲ့ရောဂါကို ဖြစ်စေတဲ့အကြောင်းအရင်းတွေကတော့-
   <ul>
	<li>မျိုးရိုးလိုက်တာ</li>
	<li>ဦးနှောက်ကို ထိခိုက်စေတဲ့ရောဂါတွေ၊ မတော်တဆမှုတွေ</li>
	<li>စိတ်ဖိစီးမှု အရမ်းများတာ</li>
	<li>အရက်၊ မူးယစ်ဆေးတွေ အလွန်အကျွံသုံးစွဲတာ</li>
	<li>ကိုယ်ခန္ဓာ ချို့ယွင်းမှု ရှိသူတွေ၊ နာတာရှည် အိပ်ရာထဲ လဲနေသူတွေ၊ တစ်ယောက်တည်း အထီးကျန်နေသူတွေ စတဲ့သူတွေမှာလည်း ဒီရောဂါစွဲကပ်လာနိုင်ပါတယ်။</li>
    </ul>
<h3><b>ဘယ်လို ကုသနိုင်ပါသလဲ</b></h3>
ဒီ ထင်ယောင်ထင်မှား စိ်တ်ကစဉ့်ကလျားဖြစ်တဲ့ ရောဂါကို ကုသရာမှာတော့ သောက်ဆေးနဲ့ ကုသတာ၊ စိတ်ရောဂါကုထုံးနဲ့ ကုသတာ စတဲ့ကုသနည်းတွေများစွာ ရှိပါတယ်။ ဒါပေမဲ့ ဒီရောဂါဟာ ကုသရခက်တဲ့ရောဂါထဲမှာ ပါဝင်ပါတယ်။ လေ့လာချက်တွေအရတော့ စိတ်ရောဂါ ကုသတဲ့ဆေးတွေနဲ့ ကုသတာဟာ အနည်းငယ်တော့ တိုးတက်မှု ရှိတယ်လို့ ဆိုပါတယ်။ စိတ်ရောဂါကုထုံးနဲ့ ကုသတာကတော့ စိတ်ရောဂါ ကုဆရာဝန်နဲ့ သေချာပြသတိုင်ပင်ပြီး နှစ်သိမ့်ဆွေးနွေးတာ၊ စကားပြောပေးတာစတဲ့ နည်းလမ်းတွေ အမျိုးမျိုးနဲ့ ကုသနိုင်ပါတယ်။
<br><br>ဒီလိုကုသရာမှာတော့ ဝေဒနာရှင်ရဲ့ မိသားစုက အရေးအကြီးဆုံးပါပဲ။ ဒီလိုရောဂါ ဖြစ်နေလို့ ပစ်ပယ်မထားသင့်သလို ပတ်ဝန်းကျင်မှာ အရှက်ရမှာ စိုးပြီး ဖုံးကွယ်မထားသင့်ပါဘူး။ တတ်ကျွမ်းနားလည်တဲ့ ဆရာဝန်တွေနဲ့ သေသေချာချာ တိုင်ပင်ပြသပြီး ကုသမှုခံယူရင်း ဝေဒနာရှင်ကို ဝိုင်းဝန်းဖေးမသွားရမှာပဲ ဖြစ်ပါတယ်။
<br><br>Source-<b> Dr.Aung Zin Ko</b>
</div>
</body>
</html>
<!DOCTYPE html>
<head><meta charset="UTF-8">
<link rel="icon" href="Project201/logo.png">
<title>မိသားစုကျန်းမာ</title>
<meta charset="utf-8">
<style>
h1{background-color:blue;}
</style>  
<meta charset="utf-8">
</head>
<body>
<h1>နှာခေါင်းထဲမှာ Ingrowth Hair (မွေးကျွတ်နာဖြစ်စေတဲ့ အမွေးတို) တွေ ပေါက်နေရင်ဘာလုပ်ကြမလဲ</h1>
<img src="images/fp.png" width="250" height="250">

<p>နှာခေါင်းထဲမှာ Ingrowth Hair (မွေးကျွတ်နာဖြစ်စေတဲ့ အမွေးတို) တွေ ပေါက်နေရင်ဘာလုပ်ကြမလဲ</p><br>

ကျွန်တော်တို့ခန္ဓာကိုယ်ပေါ်နေရာအနှံ့မှာ အမွှေးအမျှင်လေးတွေပေါက်နေပါတယ်။ အမွှေးအမျှင်တွေကို ရိတ်ပစ်တာ၊ ဇာဂနာနဲ့ဆွဲနှုတ်တာ၊ ဖယောင်းနဲ့ခွာတာ စတဲ့နည်းတွေနဲ့ ဖယ်ရှားနိုင်ပေမဲ့ နောက်ထပ်ပေါက်လာတဲ့အမွှေးအမျှင်တွေက 
အရေပြားထဲကို ပြန်လိပ်ဝင်သွားတဲ့အခါ Ingrowth Hair (မွေးကျွတ်နာဖြစ်စေတဲ့ အမွေးတို) တွေ ဖြစ်လာပါတယ်။<br><br>

ဆံပင်ကောက်တဲ့သူတွေမှာ မွေးကျွတ်နာဖြစ်စေတဲ့ အမွေးတိုတွေ ပိုပေါက်တတ်ပါတယ်။ ဘာ့ကြောင့်လဲဆိုတော့ သူတို့ရဲ့ ဆံပင်က သဘာဝအရကို ကောက်ကွေးနေလို့ပါ။ အမျိုးသားတွေမှာဆို မွေးကျွတ်နာဖြစ်စေတဲ့ အမွေးတိုတွေကို မျက်နှာနဲ့ လည်ပင်းတစ်ဝိုက်မှာ တွေ့ရတတ်ပြီး 
အမျိုးသမီးတွေဆို ခြေထောက်နဲ့ ဆီးခုံမွှေးမှာ အတွေ့များပါတယ်။ နောက်ထပ် မွေးကျွတ်နာဖြစ်စေတဲ့ အမွေးတိုတွေပေါက်တတ်တဲ့နေရာကတော့ နှာခေါင်းအတွင်းမှာပဲ ဖြစ်ပါတယ်။<br><br>
နှာခေါင်းထဲမှာ မွေးကျွတ်နာဖြစ်စေတဲ့ အမွေးတိုတွေပေါက်နေရင် ဘယ်လို ခံစားရမလဲ<br><br>

နှာခေါင်းထဲမှာ အမွှေးလေးတွေတွေ့လိုဆိုပြီး ဇာဂနာ ဒါမှမဟုတ် လက်နဲ့ဒီအတိုင်းဆွဲနှုတ်လိုက်ပြီး ပြန်ပေါက်လာတဲ့ အမွှေးတွေက အရေပြားထဲဝင်နေရင် မွေးကျွတ်နာဖြစ်စေတဲ့ အမွေးတို ဖြစ်ကုန်ပါတယ်။ နှာခေါင်းအပြင်ဖက်က မွေးကျွတ်နာဖြစ်စေတဲ့ အမွေးတိုတွေပေါက်နေတဲ့နေရာက 
တစ်ခါတစ်လေ ဝက်ခြံလိုလို အနီစက်လိုလိုတွေ့ရပြီး နှာခေါင်းအတွင်းပိုင်းမှာလည်း ပေါက်တတ်ပါတယ်။ မွေးကျွတ်နာဖြစ်စေတဲ့ အမွေးတို ပေါက်နေတာကြောင့် နှာခေါင်းက ခဏခဏ ယားယံမယ်၊ အရေပြားရောင်ရမ်းမယ်၊ နာကျင်မှုလည်း တစ်ခါတစ်လေခံစားရတတ်ပါတယ်။<br><br>

မွေးကျွတ်နာဖြစ်စေတဲ့ အမွေးတိုတွေကို ဒီနည်းတွေနဲ့ မဖယ်ရှားသင့်ပါ<br>

ကိုယ့်ခန္ဓာကိုယ် ဘယ်နေရာမှာပဲဖြစ်ဖြစ် မွေးကျွတ်နာဖြစ်စေတဲ့ အမွေးတိုတွေပေါက်နေရင် ဒီအမွှေးတွေကို မသန့်ရှင်းတဲ့လက်နဲ့ဆွဲနှုတ်ပစ်တာ၊ ကုတ်တာ၊ အတင်းညှစ်ထုတ်တာ တွေလုံးဝ (လုံးဝ) မလုပ်ပါနဲ့။ ဘာ့ကြောင့်လဲဆိုရင် ကျွန်တော်တို့ (ကျွန်မတို့လည်းပါပါတယ်) နှာခေါင်းမှာ 
Staphylococcus မျိုး စိတ်ဘတ်တီးရီးယားက သဘာဝအတိုင်းရှိနေပါတယ်။ နှာခေါင်းအရေပြားကို ကုတ်ဖဲ့တာ၊ အတင်းညှစ်တာလုပ်လိုက်လို့ အရေပြားစုတ်ပြဲသွားရင် ဒီဘတ်တီးရီးယားပိုး ဝင်ရောက်သွားနိုင်တာမို့ ပိုအန္တရာယ်ရှိပါတယ်။ တကယ်လို့ မွေးကျွတ်နာဖြစ်စေတဲ့ အမွေးတိုက 
အရေပြားနဲ့ အရမ်းနီးနီးကပ်ကပ်မှာ ပေါက်နေရင် ပိုးသတ်ထားတဲ့ ဇာဂနာကိုသုံးပြီး အသာအယာ ဆွဲနှုတ်နိုင်ပါတယ်။ ဒါပေမဲ့ အရေပြားစုတ်ပြဲမသွားအောင် သတိထားလုပ်ပါ။<br><br>

နှာခေါင်းအတွင်းက အမွှေးတွေက ဘယ်လောက်အရေးကြီးသလဲ<br><br>

နှာခေါင်းထဲက အမွှေးလေးတွေကလည်း အလကားပေါက်နေတာမဟုတ်ဘဲ သူတို့မှာလည်း လုပ်ဆောင်စရာ ရှိပါတယ်။ ပြင်ပကလေကို ရှုရှိုက်ရင်းနဲ့ ကိုယ်တွင်းကို တစ်ပါတည်းဝင်ရောက်လာမဲ့ ရောဂါပိုးမွှားတွေ၊ အမှုန်အမွှားတွေ တားဆီးပေးပါတယ်။ ဒါကြောင့် နှာခေါင်းအမွှေးတွေကို 
အကုန်အစင် မဖယ်ရှားပစ်သင့်တာ ဖြစ်ပါတယ်။<br><br>

တကယ်လို့ ကိုယ့်နှာခေါင်းထဲမှာ အမွှေးတွေပေါက်နေတာ နည်းနည်း ကြည့်ရဆိုးနေတယ်လို့ ယူဆရင် အလှအပဆိုင်ရာအတွက် သီးသန့်ထုတ်ထားတဲ့ (ထိပ်ပိုင်းလုံးဝန်းတဲ့) ကတ်ကြေးမျိုးကို သုံးပြီး အမွှေးတွေကို တိပေး၊ ညှပ်ပေးနိုင်ပါတယ်။ ဒီလိုညှပ်လိုက်ရင်တော့ အမွှေးတွေ ထပ်ထွက်တာ 
နည်းနည်းနှေးသွားနိုင်ပါတယ်။<br><br>

မွေးကျွတ်နာဖြစ်စေတဲ့ အမွေးတို မဖြစ်အောင် ကုသနည်းများ<br><br>

နှာခေါင်းထဲမှာ အမွှေးအမျှင်တွေ ပေါက်တာ အရမ်းများနေတယ်၊ ဒါမှမဟုတ် မိမိဖာသာ လုပ်လို့ ရောဂါပိုးဝင်သွားတယ်လို့ သံသယရှိတယ် ဆိုရင်တော့ ဆရာဝန်နဲ့ ပြသကြည့်ဖို့ လိုအပ်ပါပြီ။ ဆရာဝန်အနေနဲ့ အောက်ပါဆေးတွေညွှန်ကြားနိုင်ပါတယ်<br><br>

ရက်တီနွိုက်- Retinoids<br><br>

အရေပြားပေါ်လိမ်းရတဲ့ဆေးဖြစ်ပြီး အရေပြားပေါ်က ဆဲလ်အသေတွေ လဲလှယ်အောင်အားပေးပြီး ဆဲလ်အသစ်တွေ ဖြစ်ပေါ်စေပါတယ်။<br><br>

စတီးရွိုက်လိမ်းဆေး- Steroid Creams<br><br>

မွေးကျွတ်နာဖြစ်စေတဲ့ အမွေးတိုတွေကြောင့်ဖြစ်လာတဲ့ အရေပြား ရောင်ရမ်းခြင်းကို သက်သာစေပါတယ်။<br><br>

ပိုးသတ်ဆေးများ<br>

မွေးကျွတ်နာဖြစ်စေတဲ့ အမွေးတိုတွေကို ဖယ်ရင်းနဲ့ ပိုးဝင်သွားရင်တော့ ပိုးသတ်ဆေးပေးရပါမယ်။<br><br>

ပိုးဝင်ပြီး ပြည်တည်တဲ့အထိဖြစ်သွားရင်တော့ အသေးစားခွဲစိတ်မှုလုပ်ပြီး ကုသရပါမယ်။ မွေးကျွတ်နာဖြစ်စေတဲ့ အမွေးတိုတွေက ခဏခဏ ပြန်ပြန်ပေါက်နေရင်တော့ ကိုယ့်ရဲ့ အမွှေးရိတ်တဲ့ နေရာမှာ သုံးတဲ့ အလှပစ္စည်းတွေကို ပြန်စီစစ်ပါ။ ကိုယ်နဲ့မတည့်တာမျိုး ဖြစ်နေနိုင်ပါတယ်။<br><br>

မွေးကျွတ်နာဖြစ်စေတဲ့ အမွေးတို မဟုတ်လဲ တခြားကြောင့်ရော ဖြစ်နိုင်သလား<br><br>

နှာခေါင်းအပေါ်မှာ အနီဖုလေးစမ်းမိတယ်၊ ဘာ့ကြောင့်မှန်းမသိဘူး။ မွေးကျွတ်နာဖြစ်စေတဲ့ အမွေးတိုကြောင့်လား၊ ဘာလားမသေချာဘူးဆိုရင် အောက်ပါ အကြောင်းတွေကြောင့်လည်း ဖြစ်နိုင်ပါတယ်။<br><br>

ဝက်ခြံ<br>

အရေပြားပေါ်က အဆီတွေနဲ့ ဆဲလ်အသေတွေက မွှေးညှင်းပေါက်တွေမှာ သွားပိတ်ရင် ဝက်ခြံ ပေါက်လာနိုင်ပါတယ်။ ဝက်ခြံခေါင်းမဲ၊ ဝက်ခြံခေါင်းဖြူ၊ အဆီကျိတ်၊ ဆားဝက်ခြံ စတာတွေ ပုံမှန်အမျိုးမျိုး ရှိသလို နာတာရှိသလို မနာတာလည်း ရှိနိုင်ပါတယ်။ ဝက်ခြံထဲပိုးဝင်တာမျိုး ဖြစ်သွားရင်တော့ 
ပိုဆိုးဝါးနိုင်ပါတယ်။ ဘယ်လိုပဲ သံသယရှိရှိ ကိုယ့်ဖာသာကိုယ် ဝက်ခြံမညှစ်ပါနဲ့၊ အခန့်မသင့်ရင် ပိုးဝင်သွားပြီး ပိုဆိုးသွားတတ်ပါတယ်။<br><br>

မွှေးကျွတ်နာ<br>

အရေပြားထဲက မွှေးညှင်းအိတ်လေးတွေထဲကို တစ်ခါတစ်လေ ဘတ်တီးရီးယား ပိုးဝင်သွားတတ်ပါတယ်။ ဒီလိုပိုးဝင်သွားရင်လည်း မွေးကျွတ်နာဖြစ်စေတဲ့ အမွေးတို ပေါက်သလိုပဲ ဖြစ်တဲ့နေရာမှာ ယားမယ်၊ အနီဖုတွေ၊ ဝက်ခြံတွေ ထွက်လာမယ်၊ နာကျင်မှုခံစားရမယ် စတဲ့ လက္ခဏာတွေ 
ခံစားရမှာ ဖြစ်ပါတယ်။ နှာခေါင်းကို မသန့်ရှင်းတဲ့လက်နဲ့ ကိုင်တွယ်တာ၊ ကုတ်ဖဲ့တာ၊ စတီးရွိုက်ဆေးတွေ သောက်တာတွေကြောင့်လည်း ဖြစ်တတ်ပါတယ်။<br><br>

Nasal Furuncles<br>

Nasal Furuncles တွေဆိုတာ မွှေးညှင်းအိတ်ထဲမှာ အနာဖြစ်တာကို ဆိုလိုပါတယ်။ အနာဖြစ်တာကြောင့် ဖြစ်တဲ့နေရာမှာ ရောင်ရမ်းမယ်၊ ဖူးရောင်လာမယ်၊ နီရဲလာပါမယ်။ ပိုးဝင်သွားခဲ့ရင် အနာထဲမှာတောင် ပြည်တည်နိုင်ပါတယ်။ ပိုဆိုးခဲ့ရင် နေထိုင်မကောင်းဖြစ်မယ်၊ ဖျားမယ်၊ အနာက 
အရမ်းနာကျင်လာနိုင်ပါတယ်။ ဒီအခြေအနေကတော့ နည်းနည်းအရေးကြီးပါတယ်။ ပိုးဝင်တာကို အချိန်ကြာကြာထားရင် တခြားနေရာထိ ပျံ့သွားနိုင်တာမို့ ဆရာဝန်နဲ့ အမြန်ပြသဖို့ လိုအပ်ပါတယ်။<br><br>

အကျဉ်းချုပ် ပြန်ပြောရရင်တော့ အမွှေးတွေကို ဖြစ်နိုင်ရင် ကိုယ့်ဖာသာမနှုတ်ပါနဲ့။ ဘာ့ကြောင့်လဲဆိုရင် ကိုယ့်ဖာသာအလွယ် ဇာဂနာနဲ့ နှုတ်ရင်းဖြစ်တာများလို့ပါ။ ယားလို့နာလို့ ဆိုပြီးလည်း လက်နဲ့လည်းမဆွပါနဲ့။ နောက်ဆက်တွဲပိုးဝင်သွားရင် ပိုလို့တောင် ကုရ ခက်သွားနိုင်ပါတယ်။ အမွှေးအများကြီး 
ဖယ်ရှားဖို့ လိုအပ်တယ်ဆိုရင်တော့ သေချာကျွမ်းကျင်တဲ့ အလှအပ ဆိုင်ရာ ဆေးခန်းမှာ ကျွမ်းကျင်တဲ့သူတွေနဲ့ပဲ သွားလုပ်ပါ။ ဘာကြောင့်လဲဆိုရင် အမွှေးတွေ ဖယ်ရှားဖို့ ပစ္စည်းကိရိယာတွေ (ဥပမာ ကတ်ကြေး၊ ဇာဂနာ) သပ်သပ် ထုတ်လုပ်ထားတာမို့ပါ။<br><br>

Source-<b>Dr.Barry</b>

</body>
</html>
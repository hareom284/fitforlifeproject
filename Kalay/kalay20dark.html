<!DOCTYPE html>
<head><link rel="icon" href="Project201/logo.png">
<title>ကျောင်းနေအရွယ် ကလေးတွေကို ရောဂါပိုးမွှားကာကွယ်တတ်စေဖို့ သင်ပေးကြမယ်</title>
<meta charset="utf-8">
<style>
*{background-color:black; color:white;}
h1{background-color:gray; }
</style>
</head>
<body>
<h1>ကျောင်းနေအရွယ် ကလေးတွေကို ရောဂါပိုးမွှားကာကွယ်တတ်စေဖို့ သင်ပေးကြမယ်</h1>
<img src="images/kalay20.png" width="250" height="250">
<br><br>ကျောင်းနေအရွယ်ကလေးတွေမှာ ရောဂါပိုးမွှားပေါင်းစုံ ဝင်လွယ်ပါတယ်။ အဖြစ်အများဆုံးကတော့ အအေးမိဖျားနာ ရောဂါပါ။ အသက် ၆ နှစ်ကနေ ၈ နှစ်အထိ ကလေးတွေမှာ အဖြစ်များပါတယ်။ ဒါတင် မကပါဘူး။ ရောဂါပိုးမွှားတွေက အရေပြားမှာ အနီစက်ထွက်တာ၊ နားပိုးဝင်တာ၊ အစာအိမ်ရောင်တာနဲ့ တခြားကျန်းမာရေးပြဿနာတွေ ဖြစ်စေနိုင်ပါတယ်။
အများစုက ကျောင်းကနေ ရောဂါပိုးမွှားတွေ ပါလာလို့ပဲ ဖြစ်ပါတယ်။ ကလေးတစ်ယောက်ဖျားတာနဲ့ စာသင်ခန်း တစ်ခန်းလုံး ကူးစက်နိုင်ပါတယ်။ အိမ်မှာ ကျန်းမာအောင်နေထိုင်လို့ရပေမဲ့ ကျောင်းရောက်ရင်တော့ အများသုံးဖြစ်တဲ့ စာသင်စားပွဲခုံတွေ၊ တံခါးလက်ရန်းတွေနဲ့ ကျောင်းက ပရိဘောဂတွေကို ကိုင်တွယ်မိရင် ရောဂါပိုးမွှားတွေ ကူးစက်လာနိုင်ပါတယ်။ ဒါကြောင့် သင့်ကလေးအတွက် ရောဂါပိုးမွှားကာကွယ်နိုင်မယ့်နည်းလမ်းလေးတွေကို သိထားတာ အရေးကြီးပါတယ်။
<h3><b>(၁) လက်ကို သန့်ရှင်းအောင် ထားဖို့ သင်ပေးပါ</b></h3>
စာသင်ခန်းမှာ ကလေးတစ်ယောက် အအေးမိပြီဆိုရင် တောမီးလိုပဲ တစ်ခန်းလုံးကို အဖျားကူးစက်နိုင်ပါတယ်။ လည်ချောင်းနာမယ်၊ ချောင်းဆိုးမယ်၊ နှာပိတ်မယ်၊ ခေါင်းကိုက်ပြီး နုံးချိနေတဲ့အတွက် စာသင်ရတာ အခက်အခဲရှိနေမှာပါ။ ဒီလို အအေးမိရောဂါကနေ ကာကွယ်အောင် ကာကွယ်ရေးနည်းလမ်းလေးတွေကို သင်ကြားပေးလို့ရပါတယ်။
ကလေးကို လက်ပုံမှန်ဆေးကြောဖို့ သင်ပေးသင့်ပါတယ်။ အထူးသဖြင့် အစာမစားမီ လက်ကို ဆပ်ပြာနဲ့ သေသေချာချာ စင်စင်ကြယ်ကြယ်ဆေးကြောဖို့လိုအပ်ကြောင်း သင်ကြားထားပါ။ အကယ်၍ လက်ကို ရေနဲ့ဆေးဖို့အဆင်မပြေရင် ရေမလို လက်သန့်စင်ဆေးရည် (Hand Sanitizer) လေးတွေ ဆောင်ခိုင်းထားပြီး အစာမစားခင်မှာ ဆေးကြောသန့်စင်ပေးဖို့ လိုပါတယ်။ အစာမစားမီနဲ့ အစာစားပြီးအပြင် သန့်စင်ခန်းအသုံးပြုပြီးတိုင်းမှာ သေသေချာချာဆေးကြောဖို့ သင်ကြားထားရပါမယ်။
နောက်ပြီး စားပွဲတွေ၊ သူများစာရေးကိရိယာတွေ ကိုင်တွယ်ထားတဲ့လက်နဲ့ ကလေးရဲ့ ပါးစပ်၊ မျက်နှာနဲ့ နှာခေါင်းကို မထိတွေ့ဖို့လည်း သင်ကြားပေးရပါမယ်။ ဒါမှသာ အအေးမိပိုးနဲ့ မျက်စိနာပိုး ဝင်ရောက်နိုင်ချေ နည်းပါးမှာ ဖြစ်ပါတယ်။
<h3><b>(၂) တုပ်ကွေးကာကွယ်ဆေးထိုးပါ</b></h3>
တုပ်ကွေးရောဂါက အအေးမိနာရောဂါထက် ပိုပြင်းထန်ပါတယ်။ အပြင်းဖျားနိုင်ပြီး ခန္ဓာကိုယ်တွေ ကိုက်ခဲနေနိုင်ပါတယ်။ ကလေးနေပြန်ကောင်းဖို့ကို ၁ ပတ်ကနေ ၂ ပတ် အထိ ကြာတတ်ပါတယ်။ တုပ်ကွေးကာကွယ်ဆေးထိုးထားမယ်ဆိုရင် တုပ်ကွေးဖြစ်နိုင်ချေကို ၄၀ ကနေ ၆၀ ရာခိုင်နှုန်း လျှော့ချပေးတယ်လို့ ဆိုပါတယ်။ ကာကွယ်ဆေးထိုးထားမယ်ဆိုရင် တုပ်ကွေးအပြင် နောက်ဆက်တွဲဖြစ်တဲ့ နားပိုးဝင်ရောဂါနဲ့ အဆုတ်ရောင်ရောဂါကိုပါ ကာကွယ်ပြီးသား ဖြစ်သွားမှာပါ။ တုပ်ကွေးကာကွယ်ဆေး ထိုးဖို့အတွက် နီးစပ်ရာ ဆေးရုံနဲ့ အထူးကုဆေးခန်းတွေမှာ စုံစမ်းနိုင်ပါတယ်။ တချို့ တုပ်ကွေး ကာကွယ်ဆေးတွေက အသက်အရွယ် ကန့်သတ်ချက်ရှိတဲ့အတွက် ဆရာဝန်နဲ့ တိုင်ပင်ဖို့ လိုပါတယ်။ တုပ်ကွေး ကာကွယ်ဆေးက တစ်နှစ်ကို တစ်ကြိမ် ပုံမှန် ထိုးပေးတာအကောင်းဆုံးဖြစ်ပါတယ်။
<h3><b>(၃) အစားအသောက် မျှဝေ မစားစေဖို့ သင်ပေးပါ</b></h3>
ကလေးငယ်အချင်းချင်းမှာ အစားအသောက်တွေ၊ မုန့်တွေ မျှဝေစားသောက်တာက အအေးမိ၊ တုပ်ကွေးရောဂါပိုး ဝင်စေဖို့ အခွင့်အလမ်းများပါတယ်။ ဒါ့အပြင် တံတွေးနဲ့ နှာခေါင်းအချွဲကနေ ကူးစက်နိုင်တဲ့ရောဂါတွေဟာလည်း အစားအသောက်မျှဝေစားသောက်ရာကနေ ကူးစက်နိုင်ပါတယ်။ အစားအသောက်အပြင် ကိုယ်ပိုင်အသုံးအဆောင်ပစ္စည်းတွေ၊ အဝတ်အထည်တွေကိုပါ မျှဝေသုံးစွဲတာကို ရှောင်ခိုင်းသင့်ပါတယ်။ အဝတ်အထည်ကနေတဆင့် အရေပြားရောဂါဖြစ်တဲ့ ပွေး၊ ဝဲ၊ ညှင်းတွေလည်း ကူးစက်နိုင်ပါတယ်။
<h3><b>(၄) လှုပ်လှုပ်ရှားရှား နေပါစေ</b></h3>
ကိုယ်ကာယလှုပ်ရှားမှုဟာလည်း ကလေးရဲ့ခုခံအားစနစ်ကို တိုးတက်ကောင်းမွန်စေတဲ့ လေ့ကျင့်ခန်းတစ်ခုဖြစ်ပြီး ပြင်ပက ရောဂါပိုးမွှားတွေကို ကာကွယ်တိုက်ဖျက်ပေးနိုင်ပါတယ်။ ဒါကြောင့် မိသားစုတစ်စုအနေနဲ့ ကိုယ်ကာယလှုပ်ရှားမှု လုပ်ဆောင်လို့ရမယ့် လေ့ကျင့်ခန်းတွေကို တက်ညီလက်ညီနဲ့ အတူလုပ်ဆောင်ဖို့ လိုပါတယ်။ အပြင်မှာ လမ်းထွက်လျှောက်တာ၊ ဘက်စ်ကက်ဘော ကစားတာ၊ ဘောလုံးကန်တာ အပြင် တင်းနစ်ရိုက်တာ၊ စက်ဘီးစီးတာကို ကလေးတွေနဲ့ အတူ လိုက်ပြီး ဆော့ကစားပေးဖို့ လိုအပ်ပါတယ်။ အသက် ၅ နှစ်ကနေ ၁၈ နှစ်အရွယ် ကလေးတွေက တစ်နေ့ကို မိနစ် ၆၀ ထိ အနည်းဆုံး ကိုယ်လက်လှုပ်ရှားမှု ရှိနေဖို့ လိုပါတယ်။ ဒါ့အပြင် ကလေးသာမက မေမေနဲ့ ဖေဖေကိုယ်တိုင်ပါ ကိုယ်လက်လှုပ်ရှားမှုကြောင့် ကျန်းမာဖြတ်လတ်နေမှာ ဖြစ်ပါတယ်။
<h3><b>(၅) ကျန်းမာစေတဲ့ အစားအသောက် ရွေးခြယ် ကျွေးပါ</b></h3>
ဗီတာမင်ကြွယ်ဝတဲ့အစားအစာတွေက ခုခံအားကို မြှင့်တင်ပေးနိုင်ပြီး ရောဂါပိုးမွှားတွေရဲ့အန္တရာယ်ကနေ ကာကွယ်ပေးနိုင်ပါတယ်။ အထူးသဖြင့် ဗီတာမင် စီ က ကိုယ်ခံအားကို မြှင့်တင်ပေးနိုင်တဲ့ ဗီတာမင်ပဲ ဖြစ်ပါတယ်။ ကျန်းမာရေးနဲ့ ညီညွတ်ပြီး အာဟာရပြည့်ဝတဲ့ အစားအစာဖြစ်တဲ့ သစ်သီးဝလံတွေ၊ နွားနို့၊ ဥအမျိုးမျိုး၊ အသား၊ ငါး စတာတွေကို သမ မျှမျှတတကျွေးမယ်ဆိုရင် ကျန်းမာသန်စွမ်းတဲ့ ကလေးတွေ ဖြစ်လာမှာ အသေအချာပါ။
<br><br>ကလေးတွေကို ကျန်းကျန်းမာမာထားဖို့ဆိုတာ မိဘတိုင်းရဲ့ဦးစားပေးအချက်ပဲ ဖြစ်ပါတယ်။ အထက်ပါ ကာကွယ်ရေးနည်းလမ်းတွေက ကလေးငယ်ဖျားနာနိုင်ချေကို အတိုင်းအတာတစ်ခုထိလျှော့ချပေးနိုင်ပေမဲ့ ကျောင်းမှာတော့ ရောဂါပိုးမွှားတွေနဲ့ ထိတွေ့နိုင်ပါတယ်။ ဖျားနာတဲ့အခါမှာလည်း မိဘတွေအနေနဲ့ ပြာယာခတ် မနေသင့်ဘဲ တည်တည်ငြိမ်ငြိမ်နဲ့ လိုအပ်တဲ့ ဆေးကုသမှုကို ပေးနိုင်စေဖို့ ပြင်ဆင်ထားသင့်ပါတယ်။ ကျောင်းနေအရွယ်ကလေးငယ်တိုင်း ကျန်းမာပျော်ရွှင်နိုင်ကြပါစေ။
<br><br>Source-<b>ဒေါက်တာသုတ</b>
</body>
</html>
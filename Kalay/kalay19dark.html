<!DOCTYPE html>
<head><link rel="icon" href="Project201/logo.png">
<title>ဝက်သက်ရောဂါ </title>
<meta charset="utf-8">
<style>
*{background-color:black; color:white;}
h1{background-color:gray; }
</style>
</head>
<body>
<h1>ဝက်သက်ရောဂါ</h1>
<img src="images/kalay19.png" width="250" height="250">
<br><br>နေ့လည်နေ့ခင်း ဆေးခန်း လူရှင်းတုန်း ဘေးအခန်းက လူတွေနဲ့ အပျင်းပြေစကား ထွက်ပြောဖြစ်ပါတယ်။ ရောက်တက်ရာရာ စကားတွေပြောရင်း အခုတလောမှာ လူပြောများနေတဲ့ ဝက်သက်ရောဂါအကြောင်း ရောက်သွားပါတယ်။ ဘေးအခန်းကအမကလည်း သူ့မှာ တစ်နှစ်ခွဲအရွယ်သမီးလေး တစ်ယောက်ရှိတယ်ဆိုတော့ သူလည်း ဝက်သက်ရောဂါအကြောင်း စိတ်ဝင်စားတယ်လို့ ပြောတယ်။
<br><br>“ဆရာမရယ် အခုတလော ဖောစ့်ဘွတ် ဖွင့်လိုက်တာနဲ့ ဝက်သက်ရောဂါအကြောင်းတွေက ပလူကို ပျံနေတာပဲ။ ကိုယ့်ကလေးအတွက် စိုးရိမ်တာနဲ့ လိုက်ဖတ်ရတာလည်း မပြောပါနဲ့တော့။ ရှင်းတာတွေကော မရှင်းတာတွေကောပေါ့။ ဆရာမကလည်း ဝက်သက်အကြောင်းလေး ပြန်ရှင်းပြပေးပါလား။”
“ရပါတယ်် အမရယ်။ ပြန်ရှင်းပြရတာပေါ့။ အမလည်း စာတွေဖတ်ထားပြီးသားဆိုတော့ တော်တော်များများ သိထားပြီးလောက်ပြီပေါ့။ ဒီထဲမှာမှ မှတ်ထားသင့်တဲ့ သိထားသင့်တဲ့အကြောင်းတွေ ပြန်ပြောပြမယ်လေ။ တခြားမေမေတွေကိုလည်း ပြန်ပြောပြပေါ့နော့်။”
“ဝက်သက်ဆိုတာ ဗိုင်းရပ်စ်ပိုးကြောင့်ဖြစ်တဲ့ရောဂါပါ။ ကူးစက်နှုန်းက အရမ်းမြန်တယ်။ ကာကွယ်ဆေး မထိုးထားတဲ့ လူတွေအားလုံး (အသက်အရွယ်မရွေး) ကူးစက်နိုင်တယ်။ ကူးစက်နိုင်ခြေက ၉၀ ရာခိုင်နှုန်းလောက်ထိတောင် ရှိတယ်လို့ သိရတယ်။ ဒါကြောင့် နိုင်ငံတော်ကနေ ကာကွယ်ဆေးထိုးဖို့ လှုံ့ဆော်ပေးနေတာပေါ့။”
<br><br>ဒါနဲ့ ဘေးက နားထောင်နေတဲ့ လူတွေကပါ စိတ်ဝင်စားလာကြတယ်ထင်ပါရဲ့။ မေးခွန်းတွေ ဝိုင်းမေးကြပါလေရော။ စာဖတ်သူများ ဖတ်ရအဆင်ပြေအောင် မေးခွန်းတွေကို အစီအစဉ်တကျ ပြန်ပြင်ပေးထားပါတယ်။
<br><br>“ဝက်သက်က ဘယ်လိုကူးတာလဲဆရာမ၊ သွေးလွန်တုပ်ကွေးတို့လိုမျိုး ခြင်ကိုက်ခံရရင်ကော ကူးတတ်တာပဲလား။”
“မဟုတ်ဘူး။ ဝက်သက်က ခြင်ကိုက်ခံရလို့ မကူးစက်နိုင်ပါဘူး။ ခြင်မှ မဟုတ်ဘူး၊ ဘယ်လိုတိရစ္ဆာန်ဆီကမှ မကူးစက်တတ်ပါဘူး။ လူကနေ လူကိုပဲ ကူးစက်တတ်ပါတယ်။ ဝက်သက်ဗိုင်းရပ်စ်ပိုးရှိသူက နှာချေချောင်းဆိုးလိုက်တဲ့အခါ လေထဲမှာ ဗိုင်းရပ်စ်ပိုးတွေ ပျံ့သွားရော။ အဲ့လေကို ရှူလိုက်မိတဲ့သူက ကူးတာပေါ့။ နောက် ရောဂါပိုးရှိသူရဲ့ တံတွေး၊ နှာရည်၊ သလိပ် စတာတွေနဲ့ ထိတွေ့ရင်လည်း ကူးစက်တတ်တယ်။ ဝက်သက်ကလေ လူတစ်ယောက်ကနေ တစ်ယောက်ကိုကူးတာ အရမ်းမြန်တယ်။ ခန္ဓာကိုယ်မှာ အနီစက်တွေ မထွက်ခင် ၄ ရက်ကနေ အနီစက်ထွက်ပြီး ၄ ရက်အထိက ကူးစက်နိုင်ခြေ အများဆုံးအချိန်ပေါ့။ အနီစက်မထွက်ခင်ဆိုတော့ ကိုယ့်မှာ ဒီရောဂါတောင်ရှိမှန်း မသိသေးဘူး၊ တခြားသူဆီကို ကူးနှင့်ပြီးပြီပေါ့။ ရောဂါပိုးရှိသူနဲ့ အနီးကပ်နေထိုင်ပြီး ကာကွယ်ဆေးလည်း မထိုးထားဘူးဆိုရင်တော့ ၁၀ ယောက်မှာ ၉ ယောက် အထိ ကူးစက်ခံရနိုင်တယ်။”
“ဝက်သက်ရောဂါ ဖြစ်ရင် ဘယ်လိုလက္ခဏာတွေ ပေါ်လာမလဲဆိုတာလဲ သိသင့်တယ်လေနော့်။ လူတွေက အနီစက်ထွက်လာမှ ဝက်သက်ဆိုတာ သိကြတာ။ တကယ်က အနီစက်တွေမထွက်ခင်မှာ ကနဦး လက္ခဏာတွေ ရှိပါတယ်။
<br><br>အဖျားကြီးမယ်၊
ချောင်းဆိုးမယ်၊
နှာစေးမယ်၊
ကိုယ်လက်မအီမသာဖြစ်မယ်၊
မျက်စိတွေရဲပြီး မျက်ရည်တွေ ကျမယ်၊
နောက် ပါးစောင်မှာ အဖြူစက်လေးတွေ ထွက်လာမယ်။
<br><br>ဒီလက္ခဏာတွေ ဖြစ်ပြီး ၃ ရက် ကနေ ၅ ရက်လောက်မှာ နားရွက်အနောက်ဘက်မှာ အနီစက်တွေ စပေါ်ပြီး နောက်ကျတော့ မျက်နှာနဲ့လည်ပင်းကနေ တစ်ကိုယ်လုံးကို ပျံ့နှံ့သွားရော။”
<br><br>“ သူ့ရဲ့ ကနဦးလက္ခဏာတွေက တုပ်ကွေးမိလို့ ဖြစ်တဲ့ဟာနဲ့ တူတယ်နော်၊ ဆရာမ။”
“ဟုတ်ပ အဒေါ်ရေ။ တုပ်ကွေး လက္ခဏာနဲ့ တူတယ်။”
“ဒါဆိုဆေးကကော၊ ပိုးသတ်ဆေးသောက်ရင် ပျောက်တယ်မလား။”
“သူက ဗိုင်းရပ်စ်ပိုးဆိုတော့ ကုသဖို့ဆေးက မရှိဘူး။ ဖြစ်နေတဲ့ လက္ခဏာတွေကိုပဲ သက်သာအောင် ကုသပေးရပါတယ်။ အရည်များများတိုက်၊ ဗီတာမင် အေ သောက်၊ ကောင်းကောင်းလေးအနားယူ၊ အဲ နောက်ထပ်အရေးကြီးတာက ကိုယ့်ဆီကနေ သူများဆီကို မကူးစက်အောင်နေဖို့ပဲ။ လူများတဲ့နေရာကို တတ်နိုင်််သလောက်မသွားနဲ့၊ နှာခေါင်းနဲ့ပါးစပ်ကိုလည်း သေချာလေး လုံအောင်အုပ်ပေါ့။ သူများစကား နားယောင်ပြီး ဆေးမြီးတိုတွေနဲ့ မကုဖို့လည်း အရေးကြီးပါတယ်။”
“ရောဂါပိုး မကူးအောင်ကော ဘယ်လိုနေရမလဲ ဆရာမ ”
<br><br>“ဒီမေးခွန်းများ မေးမှမေးပါ့မလားလို့။ သိပ်အရေးကြီးတယ်နော်။ ကိုယ့်ကိုမကူးအောင် ဘယ်လိုနေရမလဲဆိုတော့
လူများတဲ့နေရာမသွားနဲ့
လက်ကို ဆပ်ပြာနဲ့သေချာဆေး၊ ခဏခဏဆေး
လူများတဲ့နေရာသွားရမယ်ဆိုလည်း နှာခေါင်းနဲ့ပါးစပ်ကို သေချာအုပ်
အဲ အရေးကြီးဆုံးကတော့ ဝက်သက်ရောဂါကာကွယ်ဆေး ထိုးဖို့ပဲ။”
<br><br>“ဆရာမ၊ ကျွန်မကလေးက အသက် ၅ နှစ်ပါ။ ကာကွယ်ဆေး မထိုးရသေးဘူး။ အခု ထိုးလို့ရလားဟင်”
“ရပါ့။ နီးစပ်ရာကျန်းမာရေးဌာနမှာ သွားထိုးရင် ရတယ်။ အသက် ၉ လ နဲ့ ၁၈ လ မှာ ဝက်သက်ကာကွယ်ဆေး ထိုးပေးနေတာပဲ။ ဒါပေမဲ့ တချို့ မိဘတွေကလည်း ခက်တယ်။ ကာကွယ်ဆေးထိုးလိုက်လို့ ဖျားမှာနာမှာ အရမ်းကြောက်ကြပြီး သွားမထိုးကြဘူး။ ကာကွယ်ဆေးမထိုးတာက ကိုယ့်ကလေးကို တကယ်သတ်နေတယ်ဆိုတာ မသိကြဘူး။ အသက် ၅ နှစ်အောက် ကလေးတွေမှာ ဝက်သက်ရောဂါဖြစ်ရင် သေဆုံးမှုနှုန်းက အရမ်းများတယ်။”
“ ဟုတ်တယ် ဆရာမရေ။ အိမ်က ကလေးတောင် မနက်ဖြန်ကျ ဒုတိယတစ်လုံးထိုးရဦးမယ်”
“ကောင်းပါတယ်။ သေချာထိုးဖြစ်အောင် ထိုးပါ။ နောက်တစ်ခုလေ အမတို့ မေးတာတွေထဲမပါလို့၊ သိသင့်တာလေးရှိသေးတယ်။”
“ဘာများလဲ ဆရာမ”
“ဝက်သက်ရောဂါရဲ့ ပြင်းထန်တဲ့ နောက်ဆက်တွဲ ဆိုးကျိုးတွေပေါ့”
“အမလေး၊ နောက်ဆက်တွဲဆိုးကျိုးတွေ ရှိသေးတယ်လား။”
“ဟုတ်ပ။ အားလုံးအသိ နမိုးနီးယားဆိုတာ ဝက်သက်ရဲ့နောက်ဆက်တွဲဆိုးကျိုးထဲမှာ ပါတယ်။  နောက် ဝမ်းလျှောတတ်တယ်၊ နားရောင်တတ်တယ်၊ အမြင်အာရုံ ဆုံးရှုံးတတ်တယ်၊ ဦးနှောက်ရောင်တတ်တယ်။”
“ဝက်သက်၊ ဝက်သက်နဲ့ ကြားဖူးနေကြမို့သာ နာမည်နဲ့ရင်းနှီးနေတာ။ အဲ့လောက်ဆိုးမယ်မှန်း မသိဘူး။”
“အဲ့လောက်ဆိုးရွားလို့လဲ နိုင်ငံတော်က ပိုက်ဆံတွေ အကုန်အကျခံပြီး ကာကွယ်ဆေးတွေ လိုက်ထိုးပေးနေတာပေါ့။ ဖြစ်ပွားနှုန်း နည်းသွားလို့လည်း လူတွေက သတိမထားမိ၊ မကြောက်ကြတော့ဘူးပေါ့။ ကာကွယ်ဆေးထိုးဖိို့ကို ပေါ့ပေါ့ဆဆ ဖြစ်လာကြတယ်။ နောက်တစ်ခုကလေ ရောဂါဖြစ်ပြီဆို အစားလေး တရှောင်ရှောင်လုပ်လာကြတာပဲ။ ဖျားနာနေတဲ့အချိန်က အာဟာရဓာတ် ပိုလိုနေတဲ့အချိန်ကို ဆန်လေးပဲ ပြုတ်သောက်နေကြတယ်။ တကယ်က အာဟာရဖြစ်သမျှ အကုန်စား၊ ရေများများသောက်ရမှာ။ အယူအဆ အလွဲတွေပေါ့။”
<br><br>အဲ့အချိန်မှာပဲ လူနာ တစ်ယောက်ရောက်လာတော့ ဝက်သက်ဆွေးနွေးခန်းလေးကို လက်စသတ်ပြီး တစ်ခန်းရပ်လိုက်ရပါတယ်။
<br><br>Source-<b>Paing</b>
</body>
</html>
<!DOCTYPE html>
<head><link rel="icon" href="Project201/logo.png">
<title>ကလေးတွေကို လိင်မှုကျန်းမာရေး ဘယ်လို ပညာပေးမလဲ</title>
<meta charset="utf-8">
<style>
h1{background-color:green; }
</style>
</head>
<body>
<h1><b>ကလေးတွေကို လိင်မှုကျန်းမာရေး ဘယ်လို ပညာပေးမလဲ</b></h1>
<img src="images/kalay18.png" width="250" height="250">
<br><br>Sex Education ဆိုတာကို မြန်မာလိုတိုက်ရိုက် လိင်မှုကျန်းမာရေးလို့ပဲ ဘာသာပြန်ပါရစေ။ ရိုးရှင်းတဲ့ စကားလုံးလေး နှစ်လုံးတည်းပေမဲ့ အတော်ကျယ်ပြန့်တဲ့ ကိစ္စကြီးပါ။ ဘာကြောင့်လဲဆိုတော့ လိင်မှုကျန်းမာရေးက လူတိုင်းလူတိုင်းသိထားသင့်တဲ့ ကိစ္စတစ်ခုဖြစ်လို့ပါပဲ။
<h3><b>ဘယ်အချိန်က စပြီး ပြောင်းလဲမှုတွေ ဖြစ်မလဲ</b></h3>
အပျိုဖော်၊ လူပျိုဖော်ဝင်တဲ့အသက်အရွယ်မှာ ခန္ဓာကိုယ်မှာ ရုပ်ပိုင်းဆိုင်ရာရော စိတ်ပိုင်းဆိုင်ရာအရပါ သိသာတဲ့ ပြောင်းလဲမှုတွေ ဖြစ်လာပါတယ်။
<br><br>ယောကျင်္ားလေးတွေဆို-
ကြွက်သားတွေပိုထွက်လာမယ်၊
အရပ်ကြီးရှည်လာမယ်၊
အသံသြလာမယ်၊
လိင်အင်္ဂါပိုကြီးထွားလာမယ်။
<br><br>မိန်းကလေးဆိုလည်း –
ရင်သားတွေကြီးထွားလာမယ်၊
ရာသီသွေးစလာမယ် အစရှိတဲ့ ခန္ဓာကိုယ်ပြောင်းလဲမှုတွေ ဖြစ်လာပါတယ်။
<br><br>စိတ်ပိုင်းဆိုင်ရာအရဆိုလည်း ကိုယ်တွင်းက ဟော်မုန်းပြောင်းလဲမှုတွေကြောင့် ဆန့်ကျင်ဖက် လိင်အပေါ် စိတ်ဝင်စားမှုရှိလာမယ်။ ဒီအချိန်အပိုင်းအခြားက လူငယ်တွေအတွက် အတော်လေးအရေးကြီးပါတယ်။
<h3><b>ပြောင်းလဲမှု အားလုံးကို သိအောင် သတိပေးပါ</b></h3>
လိင်မှုပညာပေးဆိုတာ ဒီလိုရုပ်ပိုင်းဆိုင်ရာပြောင်းလဲမှုတွေအပြင် တခြား လိင်မှုဆိုင်ရာ ပြောင်းလဲမှုတွေကို လူငယ်တွေ သိအောင် ပညာပေးရတဲ့ လုပ်ငန်းစဉ်တစ်ခုပါ။ ဒီအသက်အရွယ်ရောက်ရင် ဒါမျိုးက ဖြစ်မှာပဲ၊ ရှက်စရာမလိုအပ်ဘူးဆိုတာ နားလည်အောင်ရှင်းပြရမယ်၊ ကိုယ်ခန္ဒာတည်ဆောက်ပုံ၊ ကိုယ်တွင်းပြောင်းလဲမှုတွေအထိပါ အသေးစိတ်နားလည်အောင် ရှင်းပြနိုင်ရင်ပိုကောင်းပါတယ်။ ဒါမှကလေးအနေနဲ့ သူဒီလိုဖြစ်တာ ရှက်စရာမဟုတ်ကြောင်း၊ ပုံမှန်ဖြစ်လေ့ဖြစ်ထရှိတဲ့ကိစ္စသာဖြစ်ကြောင်း လက်ခံသွားနိုင်မှာပါ။
<h3><b>လွယ်မလိုနဲ့ ခက်ပါတယ်</b></h3>
လိင်မှုပညာပေးတယ်ဆိုတာ ပြောတော့သာလွယ်ပေမဲ့ တကယ်တော့အလုပ်ခက်ပါတယ်။ အရင်ဆုံး ဒီပညာပေး လုပ်ငန်းကို ယုံယုံကြည်ကြည် စိတ်ရောကိုယ်ပါ နှစ်မြုပ်လုပ်နိုင်မယ်သူ ဖြစ်ဖို့လိုအပ်ပါတယ်။ စေတနာပါဖို့လိုအပ်တယ်။ နောက်ပြီး ပညာပေးမယ့်သူကိုယ်တိုင်ကလည်း လိင်မှုပညာပေးခြင်းနဲ့ ပတ်သတ်ပြီး ဗဟုသုတကျယ်ကျယ်ပြန့်ပြန့် ရှိရပါမယ်။ အချိန်ပေးပြီး နားလည်အောင်ရှင်းပြရမှာဖြစ်သလို ကိုယ့်သက်ဆိုင်ရာ ယဉ်ကျေးမှုထုံးတမ်းတွေနဲ့ကိုက်ညီအောင်ပါ ပြောဆိုရပါမယ်။
ဥပမာပြောရရင် အပျိုဖော်၊ လူပျိုဖော်ဝင်ချိန်မှာ လိင်မှုကိစ္စကိုအရင်ကထပ် အနည်းနဲ့အများ ပိုစိတ်ဝင်စားလာတတ်ကြပါတယ်(ဒါပုံမှန်ကိစ္စပါပဲ)။ ဒီအချိန်မှာ ဆန့်ကျင်ဖက်လိင်အပေါ် ပိုစိတ်ဝင်စားလာမယ်၊ ရည်းစားတွေဘာတွေထားချင်လာမယ်၊ ဒီထပ်ပိုလာရင် နှစ်ယောက်အတူ အိပ်မိတာတွေအထိ ဖြစ်လာနိုင်ပါတယ်။
ဒါကို ပညာပေးတဲ့အခါ နားလည်အောင် ရှင်းပြရပါမယ်။ ကောင်လေး၊ ကောင်မလေးတွေအပေါ် စိတ်ဝင်စားမိတာ ကိစ္စမရှိပေမဲ့ အသက်ငယ်ငယ်လေးနဲ့ ရည်းစားထားရင် ပညာရေးကို ထိခိုက်လာနိုင်ပါတယ်။ကိုယ့်အနာဂတ်အတွက် ကြိုးစားရမယ့် အချိန်မှာ ရည်းစားကိစ္စနဲ့ အချိန်ကုန်နေရင် မကောင်းဘူးမဟုတ်လား?
တချို့ကျ တင်္ဒဂစိတ်လှုပ်ရှားမှုကို မထိန်းနိုင်ဘဲ လက်လွန်ခြေလွန်တွေ ဖြစ်ကုန်တတ်ပါတယ်။ ဒါမျိုးတွေ ဖြစ်ခဲ့ရင် အသက်ငယ်ငယ်လေးနဲ့ အိမ်ထောင်ပြုရတာ၊ ကလေးမွေးရတာတွေ ဖြစ်ပြီး ကိုယ့်ရဲ့ ဘဝတက်လမ်းကို နှောင့်နှေးစေနိုင်တယ်ဆိုတာ သေချာရှင်းပြပေးရပါမယ်။
<h3><b>ကျန်းမာရေး ကောင်းကျိုးတွေကို ထည့်ပြောပါ</b></h3>
ကျန်းမာရေးရှုထောင့်အရ ကြည့်ရင်လည်း လိင်မှုပညာပေးတဲ့အတွက်ကြောင့် ကောင်းကျိုးတွေ အများကြီး ရှိပါတယ်။ အဓိကအားဖြင့် လိင်မှတစ်ဆင့် ကူးစက်တဲ့ရောဂါတွေအကြောင်း ကျယ်ကျယ်ပြန့်ပြန့် သိရှိသွားပါမယ်။ ရောဂါတွေကူးစက်ပုံ၊ ကြောက်ဖို့ကောင်းပုံနဲ့ ခုခံအားကျဆင်းမှုရောဂါလို ရောဂါမျိုး ဝင်သွားရင် လုံးဝပြန်မပျောက်ကင်းနိုင်ပုံ စတာတွေကို သေချာ ရှင်းပြထားရင် လူငယ်တွေလည်း ကိုယ့်ဘာသာ စဉ်းစားဆင်ခြင်နိုင်မှာပါ။
<h3><b>ညစ်ညမ်းတဲ့ စကားလုံး မဟုတ်ပါဘူး</b></h3>
တကယ်တော့ ဒီလိုအကျိုးရှိတဲ့ လိင်မှုပညာပေးတဲ့အရာမျိုးက နိုင်ငံတိုင်းမှာ ကျယ်ကျယ်ပြန့်ပြန့် လုပ်ဆောင်သင့်တယ် ဆိုပေမဲ့လည်း အခက်အခဲတွေ ရှိနေပါတယ်။ အထူးသဖြင့် မြန်မာနိုင်ငံမှာဆို လိင်မှုရေးရာ ပညာပေးလို့ ဆိုလိုက်တာနဲ့ လူကြီးအများစုက နှာခေါင်းရှုံ့ချင်ကြပါတယ်။ “လိင်” ဆိုတဲ့ စကားပါလိုက်တာနဲ့ ညစ်ညမ်းစကားလို့ ထင်မှတ်လေသလားမသိပါ။ လူတိုင်းကြုံတွေ့ရမဲ့ ရုပ်ပိုင်း၊ စိတ်ပိုင်းဆိုင်ရာ ပြောင်းလဲမှုဖြစ်တဲ့ အချိန်မှာ လမ်းကြောင်းလွဲပြီး မဖြစ်သင့်တာတွေ မဖြစ်ဖို့ လိုအပ်တဲ့ ပညာပေးမှုတွေလုပ်တာလို့ အများစုက မမြင်ကြပါဘူး။ တကယ်တော့ ဒီလိုပညာပေးတာမျိုးကို ကျွမ်းကျင်ပြီး စေတနာပြည့်ဝတဲ့ ဆရာဆရာမတွေက လုပ်ဆောင်ပေးရင် နောက်တစ်ချိန်မှာ လူကြီးတွေနေရာ ဝင်ရောက်ပြီး တာဝန်ထမ်းဆောင်ရမယ့် လူငယ်တွေအတွက် အများကြီး အကျိုးရှိစေမှာ ဖြစ်ပါတယ်။
<br><br>အားလုံး ဗဟုသုတ ပြည့်စုံပြီး ကျန်းမာရေးအမြင် ကျယ်ပြန့်ကြပါစေ။
<br><br>Source-<b>Dr.Barry</b>
</body>
</html>
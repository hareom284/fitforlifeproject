<head>
<title>Atenolol
</title>
<link rel="icon" href="logo.png"></head>
<body>
<img src="Atenolol.jpg" width="250" height="250" ><br>
<h1>Atenolol</h1>
Atenolol ဆေးက သွေးပေါင်ကျ ဆေးအမျိုးအစား အများကြီးထဲမှ Beta blocker အမျိုးအစားဖြစ်ပါတယ်။ နှလုံးနဲ့သွေးကြောပေါ်မှာ အလုပ်လုပ်တဲ့ Epinephrine ကိုတားဆီးပြီး သွေးပေါင်ကျစေတဲ့ အာနိသင်ရှိပါတယ်။
<br><br>
<b>ဆေးအသုံးဝင်ပုံ</b>
<ul>
	<li>Atenolol ဆေးကိုတစ်မျိုးတည်း ဒါမှမဟုတ် တခြားဆေးတွေနဲ့ တွဲပြီး သွေးပေါင်ထိန်းပေးတဲ့နေရာမှာ အဓိကသုံးပါတယ်။</li>
	<li>သွေးမတက်အောင် ထိန်းပေးထားလို့သွေးတိုး ရောဂါရဲ့နောက်ဆက်တွဲဖြစ်တဲ့ လေဖြတ်၊ နှလုံး၊ ကျောက်ကပ် ရောဂါကို ကာကွယ်ပေးပါတယ်။</li>
	<li>နှလုံးရောဂါကြောင့်ရင်ဘတ်အောင့်ရင်လည်းသုံးလို့ရပါတယ်။</li>
</ul>
<br><br>
<b>ဆေးအသုံးပြုပုံ</b>
<ul>
	<li>တစ်နေ့ တစ် ကြိမ်ကနေ နှစ် ကြိမ် သောက်ရပါတယ်။</li>
	<li>ဆေးကို ပန်းသီး၊ လိမ္မော်သီးဖျော်ရည်နဲ့ တွဲသောက်ရင် ဆေးအရှိန်ကျစေလို့ မသောက်ရပါ။</li>
	<li>သွေးဖိအားထိန်းနိုင်ဖို့ ဆေးကို အမြဲပုံမှန် သောက်ရပါမယ်။</li>
	<li>နှလုံးရောဂါကြောင့် ရင်ဘတ်အောင့်တာ ကာကွယ်ဖို့ ဆေးပုံမှန်သောက်နိုင်ပေမယ့် အရမ်းဆိုးရင်တော့ သိပ်အသုံးမဝင်ပါဘူး။</li>
	<li>နှလုံးကြောင့် ရင်ဘတ်အောင့်တာတွေမှာ Nitroglycerine လျှာအောက်ငုံဆေးပြားတွေကို ပိုသုံးပါတယ်။</li>
	<li>ဆေးအရှိန်ရပြီး သွေးပေါင်ပုံမှန်ထိန်းနိုင်ဖို့ ဆေးကို တစ်ပတ်လောက် ပုံမှန်စွဲသောက်ဖို့ လိုပါမည်။</li>
	<li>ဆေးသောက်တာကြာပြီး သွေးပေါင်မထိန်းနိုင်ရင်တော့ ဆရာဝန်နဲ့ပြန်တိုင်ပင်ရပါမယ်။</li>
</ul>
<br><br>
<b>ဘေးထွက်ဆိုးကျိုးများ</b>
<ul>
	<li>ခေါင်းမူး၊ ခေါင်းကိုက်၊ ပျို့အန် ပင်ပန်းနွမ်းနယ်တာတွေ ဖြစ်တတ်ပါသည်။</li>
	<li>ခေါင်းမူးတာ သက်သာစေဖို့ အထိုင်အထကို ဖြည်းဖြည်း လုပ်ပေးရပါမည်။</li>
	<li>ခြေ၊ လက်ကို သွေးရောက်နှုန်းနည်းစေတဲ့အတွက် ခြေဖျား၊ လက်ဖျား အေးစက်နေတတ်ပါသည်။</li>
	<li>ဆေးလိပ်သောက်ရင် ဆေးရဲ့ ဘေးထွက်ဆိုးကျိုးပိုများလို့ ဆေးလိပ်ဖြတ်ရပါမည်။</li>
	<li>နှလုံးခုန်နှူန်းနှေးခြင်း၊ သတိမေ့ခြင်း၊ ခြေသည်းလက်သည်းပြာနှမ်းနေခြင်း၊ စိတ်ဓာတ်ကျခြင်းများ ဖြစ်ရင်ဆရာဝန်နဲ့ သေချာပြသင့်ပါတယ်။</li>
	<li>ဆေးကို နှလုံးရောဂါမှာ သုံးပေမယ့် တခါတလေ ဆိုးကျိုးအနေနဲ့ နှလုံးရောဂါကို ပိုဆိုးသွားစေတတ်ပါတယ်။</li>
	<li>ခြေထောက်ဖောရောင်ခြင်း၊ အမောဆို့ခြင်းများဖြစ်လျှင် နီးစပ်ရာဆေးခန်းကို အမြန်ဆုံးသွားပြပါ။</li>

</ul>
<br><br>
<b>သတိပြုရန်အချက်များ</b>
<ul>
	<li>အရင်တုန်းကဆေးမတည့်တာဖြစ်ဖူးရင်၊ ကျောက်ကပ်၊ ပန်းနာရင်ကြပ်၊ နာတာရှည်လေပြွန်ရောင်၊ ခြေလက်တွေကို သွေးအရောက်နည်းသော Raynaud’s ရောဂါ၊ နှလုံးရောဂါများရှိရင် ဆရာဝန်နဲ့ ကြိုတင်တိုင်ပင်ဆွေးနွေးရပါမည်။</li>
	<li>ဆီးချိုကျသွားရင် ခံစားရမည့် လက္ခဏာတွေက မသိသာတော့တာကြောင့် ဆီးချိုသမားတွေ အထူးသတိထားဖို့လိုပါမည်။</li>
	<li>ဆေးကြောင့် ဆီးချိုထိန်းရခက်နိုင်လို့ ဆရာဝန်နဲ့ သေချာတိုင်ပင်ပြီး ဆီးချိုဆေးသောက်ရပါမည်။</li>
	<li>ကိုယ်ဝန်ဆောင်သည်များ ဒါမှမဟုတ် ကလေးယူရန် တိုင်ပင်နေသောသူများလည်း ဆေးမသောက်ခင် ဆရာဝန်နဲ့ အရင်တိုင်ပင်ရပါမည်။</li>
</ul>
<br><br>
<b>ဆေးအာနိသင်</b>
<ul>
	<li>သွေးကျဆေးနဲ့ တခြားဆေးများ တွဲသောက်လျှင် ဆေးအာနိသင် ပြောင်းအလဲ ရှိနိုင်ပါသည်။</li>
</ul>
<br><br>
<b>ဆေးသောက်များသွားခြင်း</b>
<ul>
	<li>နှလုံးခုန်အရမ်းနှေးသွားလျှင်၊ မူးလျှင်၊ အမောဆို့လျှင်၊ သတိမေ့လျှင် အန္တရာယ်ရှိသောကြောင့် ဆေးရုံကိုသွားပြရပါမည်။</li>
	<li>Atenolol ဆေးသောက်နေစဉ် သွေးပေါင်နဲ့ ဆီးချိုကို အမြဲပုံမှန်စစ်ဆေးသင့်ပါသည် လေ့ကျင့်ခန်းလုပ်ခြင်း၊ အစားထိန်းခြင်း၊ စိတ်ဖိစီးမှူလျှော့ချခြင်းများနှင့် တွဲလုပ်လျှင် ဆေးရဲ့အာနိသင်အကောင်းဆုံး ဖြစ်ပြီး ပုံမှန် သွေးထိန်းနိုင်ပါလိမ့်မည်။</li>
</ul>
<br><br>
Source– <b>ဒေါက်တာ အိမ့်ချယ်ရီ</b>
</body>
</html>
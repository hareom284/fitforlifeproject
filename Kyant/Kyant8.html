<!DOCTYPE html>
<html lang="eng">
<head>
<title></title>
<style>

h1{background-color:gray; }
</style>
<meta charset="utf-8">  
</head>
<body>
<h1>ထိခိုက်ဒဏ်ရာမရှိဘဲ ခါးက လှုပ်လို့မရအောင် နာနေတာဘာ့ကြောင့်လဲ</h1>
<img src="images/imgn9.jpg" width="400" height="350">
<p>ထိခိုက်ဒဏ်ရာမရှိဘဲ ခါးက လှုပ်လို့မရအောင် နာနေတာဘာ့ကြောင့်လဲ<br>

ခါးနာတာက အတော်ခံရခက်ပါတယ်။ အထိုင်အထ ခက်စေသလို ထိုင်လည်း နာ၊ ထလည်းနာ အမြဲလိုလို နာနေတဲ့အတွက် စိတ်မသက်မသာ ဖြစ်ရပါတယ်။ ဒီလို ခါးနာတာကို ဖြစ်စေတဲ့ အကြောင်းအရင်းတွေကတော့ များစွာ ရှိပါတယ်။ အဖြစ်အများဆုံးကတော့ ထိခိုက်မိတာပဲ ဖြစ်ပါတယ်။ ခါးကို တိုက်ရိုက် ထိခိုက်မိတာ၊ ထိုင်ရက်ချောလဲကျတာ၊ အမြင့်က ပြုတ်ကျတာ စတဲ့ ထိခိုက်ဒဏ်ရာ အများစုမှာ ခါးနာတတ်ပါတယ်။ ဒါပေမဲ့ ထိခိုက်ဒဏ်ရာမရှိဘဲလည်း ခါးနာနိုင်ပါသေးတယ်။</p><br>

ဘာကြောင့် ထိခိုက်ဒဏ်ရာ မရှိဘဲ ခါးနာရတာလဲ<br>

ထိခိုက်ဒဏ်ရာမရှိဘဲ ခါးနာစေနိုင်တဲ့ အကြောင်းအရင်းတွေကတော့-<br>

၁။ ခါးရိုးခွေရောင်ရမ်းတဲ့ရောဂါ ခံစားနေရတာ<br>

ခါးရိုးခွေရောင်ရမ်းတဲ့ရောဂါဟာ အမျိုးသမီးတွေမှာ အဖြစ်များပြီး သူတို့ရဲ့ မျိုးပွားအင်္ဂါအဖွဲ့အစည်းကို ရောဂါပိုးတွေ ဝင်ရောက်တဲ့အတွက် ဖြစ်ရတာဖြစ်ပါတယ်။ ခါးလည်း နာစေတတ်သလို ဗိုက်လည်း အောင့်တတ်ပါတယ်။<br><br>

၂။ ခါးရိုးဆစ်ကလေးတွေ ချော်ထွက်သွားတာ<br>

ကျောရိုးမကြီးတစ်လျှောက်မှာခါးရိုးဆစ်ကလေးတွေနဲ့ ဖွဲ့စည်းထားတာ ဖြစ်ပါတယ်။ ဒီ ခါးရိုးဆစ်ကလေးတွေ တစ်ဆစ်နဲ့ တစ်ဆစ်ကြားမှာ အရိုးပြားလေးတွေ ရှိကြပါတယ်။ အဲဒီ အရိုးပြားလေးတွေ ချော်ထွက်သွားတဲ့အခါ ခါးနာတတ်ပါတယ်။ အသက်ကြီးလာတဲ့အခါ ဒီလိိုအခြေအနေမျိုး ဖြစ်နိုင်ချေ ပိုများလာနိုင်ပါတယ်။<br><br>

၃။ ကျောက်ကပ်ထဲမှာ ကျောက်တည်တာ<br>

ကျောက်ကပ်ထဲမှာ ဆီးရဲ့ အနည်အနှစ်တွေကနေ တစ်ဆင့်ဖြစ်လာတဲ့ ကျောက်တွေ ဖြစ်ပေါ်တတ်ပါတယ်။ ဒီကျောက်တွေက ဆီးပြွန်ကနေ တစ်ဆင့်လာတာလည်း ဖြစ်နိုင်ပါတယ်။ ဒီလို ကျောက်တွေ ဖြစ်လာတဲ့အခါမှာလည်း ခါးနာတတ်ပါတယ်။<br><br>

၄။ ကျောရိုးထဲမှာရှိတဲ့ နဗ်ကြောမကြီးညပ်တာ<br>

ကျောရိုးတစ်လျှောက်မှာ နဗ်ကြောမကြီး ဖြတ်သန်းသွားပါတယ်။ ဒီလို ဖြတ်သန်းသွားလို့ရအောင် ကျောရိုးထဲမှာ မြောင်းလေးတစ်ခုပါပါတယ်။ အဲဒီ မြောင်ကလေးက အကြောင်းတစ်ခုခုကြောင့် ကျဉ်းသွားရင် နဗ်ကြောမကြီးကို ညှပ်ထားသလိုဖြစ်ပြီး ခါးနာစေပါတယ်။<br><br>

၅။ အရိုးကျီးပေါင်းတက်တာ<br>

အရိုးကျီးပေါင်းတက်တဲ့အခါ ခါးရိုးက ရောင်ရမ်းပြီးနဗ်ကြောမကြီးကို ညပ်စေတဲ့အတွက် ခါးနာစေပါတယ်။<br><br>

၆။ ဓမ္မတာမလာခင် ကိုက်ခဲတာ<br>

အမျိုးသမီးတွေမှာ ဓမ္မတာ မလာခင်လည်း ကိုက်ခဲတာကို ခံစားရတတ်ပါတယ်။ ဒီကိုက်ခဲတဲ့အထဲမှာ ခါးနာတာကိုလည်း ဖြစ်စေပါတယ်။<br><br>

၇။ ကိုယ်ဝန်ပျက်ကျတာ<br>

ကိုယ်ဝန်ဆောင်နေစဉ်မှာ ပုံမှန်မဟုတ်ဘဲ သွေးတွေဆင်း၊ အဖျားတွေတက်ပြီး ခါးတွေလည်းနာပြီဆိုရင်တော့ ကိုယ်ဝန်ပျက်ကျတာ ဖြစ်နိုင်ကြောင်း သံသယရှိဖို့ လိုပါတယ်။ ဒီလိုသံသယရှိမှပဲ ဆရာဝန်နဲ့ ပြသတိုင်ပင်ဖြစ်မှာ ဖြစ်လို့ပါပဲ။<br><br>

၈။ သားအိမ်ကျတာ<br>

အသက်ကြီးလို့ပဲဖြစ်ဖြစ်၊ အလေးအပင်တွေ မရလို့ပဲဖြစ်ဖြစ် သားအိမ်ကျတာ ဖြစ်နိုင်ပါတယ်။ အသက်ကြီးကြီး အမျိုးသမီးကြီးတွေမှာ ဒီလို သားအိမ်ကျလို့ခါးနာတာမျိုး တွေ့ရတတ်ပါတယ်။<br><br>

၉။ ခါးရိုးစောင်းသွားတာ<br>

ထိုင်တာ၊ အိပ်တာ၊ နေတာပုံစံမမှန်ဘဲ နှစ်ရှည်လများနေတဲ့အခါ ခါးရိုးပုံမမှန်ဘဲ စောင်းသွားတာမျိုး ဖြစ်တတ်ပါတယ်။ ဒါ့အပြင် ခါးရိုးကိုထိခိုက်မိပြီး နောက်သေချာဆေးကုသမှု မခံယူဘဲ နောက်ပိုင်းကျမှ ခါးရိုးစောင်းသွားတာမျိုးလည်း ဖြစ်တတ်ပါတယ်။<br><br>

၁၀။ အဝလွန်တာ<br>

အဝလွန်တာကတော့ ခန္ဓာကိုယ်ရဲ့ ဘယ်နေရာအတွက်မှ ကောင်းကျိုး မရှိပါဘူး။ အဝလွန်တဲ့အခါ ခန္ဓာကိုယ်ကအလေးချိန်ကို မျှတအောင် ထိန်းထားတဲ့ မျှခြေပျက်သွားတဲ့အတွက် ခါးရိုးပေါ်ကို ဝန်ပိပြီးခါးနာတာမျိုး ဖြစ်နိုင်ပါတယ်။<br><br>

၁၁။ အရိုးပါးရောဂါ<br>

အရိုးပါးရောဂါ ခံစားနေရတဲ့သူတွေမှာလည်း ခါးနာတာဟာ ဒွန်တွဲပြီးဖြစ်လေ့ရှိတဲ့လက္ခဏာ ဖြစ်ပါတယ်။<br><br>

၁၂။ သားအိမ်ပြင်ပ သန္ဓေတည်တာ<br>

ဒါကတော့ အရေးကြီးတဲ့ အခြေအနေ ဖြစ်ပါတယ်။ ဆေးကုသမှုကို အမြန်ဆုံးခံယူဖို့ လိုအပ်ပါတယ်။ သန္ဓေသားဟာ သားအိမ်ထဲမှာ မရှိဘဲ သားဥပြွန်ထဲမှာ၊ သားဥအိမ်ထဲမှာ စတဲ့ပုံမှန်မဟုတ်တဲ့ နေရာတွေမှာ သန္ဓေတည်တဲ့အခါမျိုးမှာလည်း ခါးနာတဲ့ဝေဒနာကို ခံစားရတတ်ပါတယ်။<br><br>

ဒါတွေအပြင်-<br>
<ul>
<li>ဆီးလမ်းကြောင်းပိုးဝင်တာ</li>
<li>အရိုးရောင်တာ</li>
<li>ကျောက်ကပ်ကင်ဆာ</li>
<li>အရိုးကင်ဆာ စတဲ့ရောဂါမျိုးတွေ ခံစားနေရတဲ့သူတွေမှာလည်း ထိခိုက်ဒဏ်ရာရတာ မရှိပါဘဲ ခါးနာတာကို ခံစားရနိုင်ပါတယ်။</li></ul><br><br>
ခါးနာစေနိုင်တဲ့ အကြောင်းအရင်းများစွာကို သိရှိပြီးတဲ့နောက်မှာတော့ တကယ်လို့ သင်ကိုယ်တိုင် ခါးနာခြင်းကို ခံစားရပြီဆိုရင်တော့  ဘာကြောင့် ခါးနာရလဲဆိုတဲ့ အကြောင်းအရင်းကို ရှာဖွေပြီး အဲဒီ အကြောင်းအရင်းကို သက်သာပျောက်ကင်းစေနိုင်ဖို့ ဆေးကုသမှု ခံယူသင့်ပါကြောင်း အသိပေးလိုက်ရပါတယ်။<br><br>
Translated by Dr.AZK
</body>
</html>
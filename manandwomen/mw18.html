<!DOCTYPE html>
<head><link rel="icon" href="Project201/logo.png">
<title>အိပ်မက်တွေ မပျောက်ဆုံးစေဖို့ </title>
<meta charset="utf-8">
<style>
h1{background-color:green; }
</style>
</head>
<body>
<h1><b>အိပ်မက်တွေ မပျောက်ဆုံးစေဖို့</b></h1>
<img src="images/mw18.png" width="250" height="250">
<br><br>ဆေးခန်းပိတ်ခါနီး လူရှင်းတဲ့ ညနေတစ်ခုမှာ သူတို့စုံတွဲ ဆေးခန်းထဲကို ရောက်လာခဲ့ပါတယ်။ ချက်ချင်း စကားမပြောကြပေမဲ့ သူတို့မျက်လုံးတွေက တစ်စုံတစ်ခုကို ကြောက်ရွံပြီး လူသိမခံစေချင်တဲ့ပုံပါပဲ။ အဲ့ဒါတော့ ကျွန်တော်လည်း အလိုက်တသိပဲ ဆေးခန်းတံခါးကို ပိတ်လိုက်ပြီး သူတို့နှစ်ယောက်နဲ့ မျက်နှာချင်းဆိုင် စကားပြောဖြစ်ပါတယ်။
<br><br>“ဘာဖြစ်လို့လဲ”
ဆေးခန်းထဲမှာ ကျွန်တော့်အသံကို ပြန်ဖြေတဲ့အသံ တစ်သံမှ ထွက်မလာပါဘူး။
အတန်ကြာမှ မဝံမရဲအသံလေးနဲ့-
“ကျွန်တော်တို့ အတူနေဖြစ်သွားလို့ပါ..ဆရာ..”
အတွေ့အကြုံအရ ဒီလိုအဖြေပဲ ထွက်မယ်ဆိုတာ ခန့်မှန်းပြီးသားပါ။ ဒါ့ကြောင့် ခပ်မြန်မြန်ပဲ လိုရင်းကို မေးလိုက်မိပါတယ်။
ကျွန်တော်က “အတူနေတဲ့အချိန်မှာ အကာအကွယ်သုံးရဲ့လား” လို့ ဆက်မေးတော့
“မသုံးမိဘူးဆရာ အဲ့ဒါ ဘာလုပ်ရမှန်းမသိလို့ ကြောက်လို့ပါ ဆရာရယ်”
“သမီးတို့ ကိုယ်ဝန်မရနိုင်ပါဘူးနော်” လို့ ထိတ်လန့်တဲ့ မျက်နှာနဲ့ မေးရှာပါတယ်။
“စိတ်တော့မကောင်းပါဘူး အကာအကွယ်မဲ့လိင်ဆက်ဆံတဲ့အခါတိုင်းမှာ ကိုယ်ဝန်ရနိုင်ပါတယ်” လို့ ကျွန်တော် ပြောပြတော့…
“ဗျာ……” ဆိုတဲ့ အာမေဒိတ် အသံတစ်ခု ကြားရပြီး တိတ်ဆိတ်သွားပြန်ပါတယ်။
ဒီတော့ ကျွန်တော်ကပဲ “အဲ့ဒီကိုယ်ဝန်ကို မလိုချင်ဘူးဆိုရင်တော့ လိင်ဆက်ဆံပြီး ၇၂ နာရီအတွင်း အရေးပေါ် သန္ဓေတားဆေးသောက်နိုင်ပါတယ်။ စောစောသောက်လေ ပိုစိတ်ချရလေပါပဲ ..” လို့ ရှင်းပြပေးလိုက်ပါတယ်။
“ဆရာ ဒီဆေးမှာ ဘေးထွက်ဆိုးကျိုးတွေ ရှိလား ၊ ကြားဖူးတာတွေက …” လို့ တစ်ဝက်တစ်ပြတ်ပြောရင်း ဘာမှ ဆက်မပြောတော့ပြန်ပါဘူး။
“အရေးပေါ် သန္ဓေတားဆေးမှာတော့ ဘေးထွက်ဆိုးကျိုး ကြီးကြီးမားမားတွေ မရှိတတ်ပါဘူး။ အရေးပေါ် တားဆေးသုံးပြီး နောက်လမှာတော့ ဓမ္မတာ နောက်ကျတတ်တာတော့ ရှိတယ်။ ဒါပေမဲ့ အန်လိုက်ရင်တော့ ဆေးအာနိသင်ကျသွားလိမ့်မယ်။ ဒါ့ကြောင့် အန်ထွက်ရင် ဆေးပြန်တိုက်ဖို့ လိုလိမ့်မယ်” လို့ သေချာရှင်းပြရပြန်ပါတယ်။
“ဆရာ၊ အဲဒီ ဆေးက တကယ့်ကို ကိုယ်ဝန် လုံးဝမရဘူးလားဟင်..”
“လောကမှာ ၁၀၀ ရာခိုင်နှုန်းသေချာတယ်ဆိုတာ ဘာရှိလို့လဲ ညီလေးရဲ့။ သူ့မှာလည်း ဆေးစွမ်းမပြနိုင်တဲ့ အချိန်တော့ ရှိတတ်ပါတယ်။ စောစောသောက်နိုင်လေ ပိုကောင်းလေပေါ့။ ဒါကြောင့် ဆေးတိုက်ပြီးနောက် တစ်ပတ်လောက်ကြာရင် ဆီးတစ်ခါ ပြန်စစ်ကြည့်ပါ။ တစ်ကြောင်းပဲ ပေါ်ရင်တော့ ကိုယ်ဝန် မရနိုင်တာ သေချာသွားပြီပေါ့”
“ပြီးတော့ နောက်ပိုင်း အတူနေဖြစ်မယ်ဆိုရင် ကွန်ဒုံးသုံးပါ။ ဒါဟာ ကိုယ်ဝန်လည်း မရစေသလို လိင်မှတစ်ဆင့် ကူးစက်တတ်တဲ့ရောဂါတွေကိုလည်း မကူးစက်အောင် ကာကွယ်ပေးပါတယ်။ ဖြစ်နိုင်ရင်တော့ လက်မထပ်သေးခင် အတူနေတာကို ဆရာကတော့ အားမပေးဘူး။ ဒါပေမဲ့ ဒါက ဆရာဝင်ပါရမယ့် အပိုင်း မဟုတ်ဘူးလေ။ စိတ်ချချင်ရင်တော့ အနေအထိုင် ဆင်ခြင်ပေါ့” လို့ လူငယ်တွေမို့ အနည်းငယ် ဆုံးမလိုက်ရပါတယ်။
“ဟုတ်ကဲ့ပါ ဆရာ ၊ ကျွန်တော်တို့လည်း လောသွားမိလို့ပါ”
“အခု အရေးပေါ် သန္ဓေတားဆေးကို အရင်သောက်လိုက်ပါ။ ပြီးရင်တော့ ဆီးစစ်ကြည့်ပေါ့။ ဆေးကြောင့် ဓမ္မတာလာတာ နောက်ကျတတ်တဲ့အတွက် နောက်လ ပုံမှန်ချိန် မလာသေးရင်လည်း အရမ်းကြီး စိတ်မပူပါနဲ့။ ဒီအရေးပေါ်တားဆေးက ခဏခဏသုံးလို့ရတာ မဟုတ်တဲ့အတွက် နောက်ပိုင်း အတူနေဖြစ်မယ် ဆိုရင်တောင် တားဆေးတွေ၊ အကာအကွယ်တွေ အသုံးပြုဖို့ မေတ္တာရပ်ခံပါတယ်။ ကိုယ်ဝန်ရသွားခဲ့ရင် ညီတို့ ညီမတို့က အသက်ငယ်ငယ်လေးပဲ ရှိသေးတာ ၊ မက်ထားတဲ့ အိမ်မက်တွေ ၊ စိတ်ကူးတွေကို ပျောက်ဆုံးသွားမှာ စိုးလို့ပါ”
“ဟုတ်ကဲ့..’’ လို့ ပြောလိုက်တဲ့ အသံမှာ လေသံနည်းနည်းဖျော့သွားပါတယ်။ ဆီးစစ်ချက်မှာ အဖြေ ဘယ်လိုထွက်မလဲ ကျွန်တော်ကိုယ်တိုင်လည်း မသိသလို မြန်မာနိုင်ငံမှာ အကာအကွယ်မဲ့ လိင်ဆက်ဆံမိပြီး ကိုယ်ဝန်ရသွားတာတွေ ဘယ်လောက်တောင် များနေပြီလဲ၊ ကူးစက်တဲ့ရောဂါတွေကော ဘယ်လောက်များနေပြီလဲ… လို့ တွေးမိရင်း…..…..
<br><br>Source-<b>ဒေါက်တာအောင်ကျော်မြင့်</b>
</body>
</html>
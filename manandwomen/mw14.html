<!DOCTYPE html>
<head><link rel="icon" href="Project201/logo.png">
<title>ကွမ်းဂျိုးတက်နေတဲ့သွားတွေကို ဖြူလာအောင် ဘယ်လိုလုပ်ဆောင်ကြမလဲ  </title>
<meta charset="utf-8">
<style>
h1{background-color:green; }
</style>
</head>
<body>
<h1><b>ကွမ်းဂျိုးတက်နေတဲ့သွားတွေကို ဖြူလာအောင် ဘယ်လိုလုပ်ဆောင်ကြမလဲ  </b></h1>
<img src="images/mw14.png" width="250" height="250">
<br><br>မြန်မာနိုင်ငံမှာ ကွမ်းစားတာဟာ ရှေးရိုးစွဲနေတဲ့အစဉ်အလာတစ်ခု ဖြစ်နေပါတယ်။ ရှေးလူကြီးတွေ အစဉ်အဆက်ကတည်းက စားသုံးလာကြတာ မဟုတ်ပါလား။ ကွမ်းစားရင် ကင်ဆာဖြစ်ပွားနိုင်တာကို သိပေမဲ့လည်း ဆက်လက်စားသုံးနေကြသူတွေ ဒုနဲ့ဒေး ရှိပါတယ်။ အသက်ကြီးသူတွေပါမက အသက်ငယ်ရွယ်သူတွေလည်း ပါပါတယ်။ ကွမ်းစားတာကြာလာတဲ့အခါ သွားမှာ ကွမ်းဂျိုးတွေနဲ့ သင့်အပြုံးဟာ မလှပနိုင်တော့ပါဘူး။ သင့်အပြုံးတွေ ပြန်လည်လှပလာအောင် သွားတွေကို ဘယ်လိုပြုပြင်ထိန်းသိမ်းမလဲဆိုတဲ့ လျှို့ဝှက်ချက်တွေကို ဒီဆောင်းပါးလေးမှာ ဖော်ပြပေးလိုက်ပါတယ်။
သင့်အရေပြားလိုပဲ သွားမှာလည်း သေးငယ်တဲ့ အပေါက်လေးတွေရှိပါတယ်။ ဆေးရွက်ကြီးမှာပါတဲ့ နီကိုတင်းဟာ သွားမှာ စွန်းထင်းလွယ်ပါတယ်။ ကွမ်းဝါးတဲ့အခါ အညိုရောင်ရှိတဲ့ဆေးရွက်ကြီးဟာ တံထွေးနဲ့ရောပြီး အညိုရင့်ရောင်အဖြစ် ပြောင်းကာ သွားပေါက်လေးတွေက လျှင်လျှင်မြန်မြန် စုပ်ယူပြီး အစွန်းအထင်းတွေ ဖြစ်စေပါတယ်။ သွားနဲ့ ဒီအရည်တွေနဲ့ အချိန်အကြာကြီး ထိတွေ့တဲ့အခါ ကွမ်းဂျိုးအထပ်ထပ်တွေ ဖြစ်ပေါ်လာတာပေါ့။
နှစ်ရှည်လများ သွားမှာ အညှိတက်နေတာတွေကြောင့် ဖယ်ရှားပစ်ဖို့ကလည်း ခက်ခဲလှပါတယ်။ သွားရဲ့အပေါ်ယံလွှာကိုဖောက်ပြီး အတွင်းပိုင်းအထိ စွဲထင်နေတာကြောင့် ဖယ်ရခက်ပေမဲ့ သေချာလေးဂရုတစိုက်နဲ့ သွားဖြူနည်းတွေကို ပြုလုပ်မယ်ဆိုရင် ရလဒ်ထူးကို ခံစားရမှာပါ။
သွားမှာ နောက်ထပ်အစွန်းအထင်းတွေမဖြစ်အောင် ရှောင်ရှားရမယ့် နည်းလမ်းအမျိုးမျိုး ရှိပါတယ်။
သွားပုံမှန်တိုက်ခြင်း၊ သွားကြားကို ချည်မျှင်ဖြင့် သန့်စင်ခြင်းတွေက သွားများကို ဖြူဖွေး တောက်ပစေပါတယ်။ သွားကိုအနည်းဆုံး တစ်နေ့နှစ်ကြိမ် ပုံမှန်တိုက်သင့်သလို သွားကြားကိုချည်မျှင်နဲ့ သန့်ရှင်းရေး လုပ်ပေးခြင်းဟာလည်း အရေးကြီးပါတယ်။
ကွမ်းစားခြင်းကို ရှောင်ပါ။ ဒါ့အပြင် ဆေးလိပ်သောက်ခြင်းကိုလည်း ရှောင်ရှားသင့်ပါတယ်။ ဆေးလိပ်မှာလည်း နီကိုတင်းပါဝင်တဲ့အတွက် သွားတွေ ဖြူဖွေးမှုကို အနှောင့်အယှက်ပေးပါတယ်။
အချိုရည်၊ ဆိုဒါ၊ သစ်သီးဖျော်ရည် တစ်ခုခုသောက်သုံးတော့မယ်ဆိုရင် တိုက်ရိုက်သောက်လိုက်တာထက် ပိုက်နဲ့စုပ်သောက်တာက ပိုကောင်းပါတယ်။
သွားတွေကို အစွန်းအထင်းမဖြစ်အောင် ကာကွယ်ရမယ့်နည်းလမ်းတွေကို ပြုလုပ်ပြီးရင် ပိုမိုဖြူဖွေးတောက်ပလာအောင် ပြုလုပ်ရမယ့် နည်းလမ်းတွေကို ဆက်လက်လုပ်ဆောင်ရပါမယ်။
သွားတိုက်ဆေးများ သို့မဟုတ် ခံတွင်းသန့်ဆေးများ – သူတို့ကို သုံးပေးရင် သွားကိုဖြူဖွေးစေတဲ့အပြင် နောက်ထပ် သွားဝါခြင်းတွေကိုလည်း ကာကွယ်ပေးပါတယ်။
Professional Tooth Whitening – သွားဆေးခန်းကိုသွားပြီး ပြုလုပ်ရမှာပါ။ ပထမဆုံး သွားဖုံးကို အကာအကွယ်ပေးမယ့် Gel ဒါမှမဟုတ် ရော်ဘာအကာတစ်ခုခုကို တပ်ပေးထားးမှာပါ။ ပြီးနောက် အစွန်းချွတ်ဆေးတစ်မျိုးမျိုးကို သွားမှာ သုတ်လိမ်းပေးမှာပါ။ ဒီလိုနည်းနဲ့ သွားကိုဖြူဖွေးစေမှာပါ။ ဒါပေမဲ့ နှစ်ရှည်လများစွန်းထင်းနေတဲ့သွားကတော့ တစ်ခါတည်းလုပ်ရုံနဲ့ မဖြူဖွေးနိုင်ဘူးနော်။
ဆေးဆိုင်မှာ သွားဖြူဆေးဝယ်ပြီး အိမ်မှာ ပြုလုပ်လို့ရပါတယ်။ ဒါပေမဲ့ ဘေးထွက်ဆိုးကျိုးတော့ ရှိနိုင်ပါတယ်။ သွားဖုံးတွေရောင်ရမ်းလာတဲ့အခါ သွားဆေးခန်းပြဖို့ မမေ့နဲ့နော်။
အခု နောက်ပိုင်း ခေတ်စားလာတာကတော့ LED မီးပြပြီး သွားဖြူအောင်လုပ်တဲ့နည်းပါ။ ခရမ်းလွန်ရောင်ခြည်က သွားဖြူစေတဲ့ဖြစ်စဉ်ကို မြန်စေပါတယ်။ ဒါပေမဲ့ ခရမ်းလွန်ရောင်ခြည်မဟုတ်ဘဲ အပြာရောင်မီးဆိုရင်တော့ ဘာကောင်းကျိုးမှ ရှိမှာမဟုတ်ပါဘူးနော်။ ဈေးကွက်ထဲမှာ အတုအပတွေ ရှိနေတဲ့အတွက် သတိပြုနိုင်အောင်ပါ။
သင့်အပြုံးလေး အမြဲတောက်ပနေဖို့ဆိုရင် အစာစားပြီးတိုင်း သွားတိုက်ဖို့ မမေ့နဲ့နော်။ ဒါ့အပြင် အပေါ်မှာ ဖော်ပြထားတဲ့အတိုင်း သွားတွေကို အစွန်းအထင်း ထပ်မဖြစ်အောင် ကာကွယ်နိုင်တဲ့နည်းလမ်းတွေကို လိုက်နာဖို့လည်း လိုအပ်ပါတယ်။ တောက်ပတဲ့အပြုံးလေးတွေကို ရရှိပိုင်ဆိုင်နိုင်ကြပါစေ။
<br><br>Source-<b>Paing</b>
</body>
</html>
<!DOCTYPE html>
<head><link rel="icon" href="Project201/logo.png">
<title>လိင်ပိုင်းဆိုင်ရာ ပြောင်းလဲချင်သည့် Gender Dysphoria အခြေအနေ  </title>
<meta charset="utf-8">
<style>
h1{background-color:green; }
</style>
</head>
<body>
<h1><b>လိင်ပိုင်းဆိုင်ရာ ပြောင်းလဲချင်သည့် Gender Dysphoria အခြေအနေ </b></h1>
<img src="images/mw17.png" width="250" height="250">
<br><br>လူတွေမှာ ယောင်္ကျားရယ် မိန်းမရယ်ဆိုပြီး (အကြမ်းဖျင်းအားဖြင့်) လိင် ၂ မျိုး ၂ စား ရှိပါတယ်။ အပြင်ပုံပန်းသဏ္ဍာန်အရရော အတွင်းစိတ် ခံစားချက်အရပါ မူတည်ပြီး ယောင်္ကျား၊ မိန်းမ ဆိုပြီး ဖြစ်တည်လာတာ ဖြစ်ပါတယ်။ သို့ပေမဲ့ အပြင်ပန်းက ကြည့်တော့ ယောင်္ကျားပုံပေါက်နေပြီး အတွင်းစိတ်က မိန်းကလေးတစ်ယောက်လို့ ခံစားမိနေတာမျိုးတွေလည်း ရှိပါတယ်။ ဒါကို Gender Dysphoria လို့ ခေါ်ပါတယ်။
<h3><b>ဘယ်လို အခြေအနေမျိုးလဲ</b></h3>
ကျွန်တော်တို့ရဲ့ အပြင်ပန်းပုံစံမှာ မြင်တွေ့ရတဲ့ ကျား၊ မ ပုံစံတွေက သန္ဓေသားလောင်း ဘဝကတည်းက ဖြစ်တည်လာတာ ဖြစ်ပါတယ်။ သို့ပေမဲ့ တကယ်တမ်း ကြီးထွား ရှင်သန်လာတဲ့အခါမှာမှ ကိုယ့်စိတ်ထဲက ကိုယ့်ကိုယ်ကို ငါကတော့ ယောင်္ကျား ဖြစ်တယ်၊ ငါကတော့ မိန်းမဖြစ်တယ် ဆိုတဲ့ စိတ်ခံစားချက် ရလာပါတယ်။ လူအများစုမှာတော့ အပြင်ပုံစံနဲ့ အတွင်းစိတ်နဲ့ ကိုက်ညီပေမဲ့ လွဲနေတဲ့လူတွေလည်းရှိပါတယ်။ ဥပမာ ပြောရရင် ဘေးလူတွေက မိန်းမလို့ ပြင်ပေမဲ့ ကိုယ်တိုင်ကတော့ ကိုယ့်ကိုယ်ကို ယောင်္ကျားလေးလို့ ခံယူထားတာမျိုးပေါ့။
ဒီလို အခြေအနေက ဆေးပညာအရ ပုံမှန်မဟုတ်တဲ့အနေအထားလို့ခေါ်ဆိုနိုင်ပေမဲ့ ရောဂါတစ်ခုတော့ မဟုတ်ပါဘူး။ တချို့သူတွေက မိန်းမဖြစ်ရက်နဲ့ ယောင်္ကျားအရမ်းဖြစ်ချင်နေတာ ဒါမှမဟုတ် ပြောင်းပြန်ဖြစ်နေတဲ့သူတွေဆိုလည်း ကုသမှုခံယူပြီး အဆင်ပြေသွားတာလည်းတွေ့ရပါတယ်။ ဒီလိုသူတွေကို လိင်ပြောင်းလဲထားတဲ့သူတွေလို့ ခေါ်ဆိုပါတယ်။
<h3><b>ရောဂါလို့ သတ်မှတ်လို့ ရလား</b></h3>
ရောဂါတစ်ခု မဟုတ်တဲ့အတွက် သူ့ရဲ့ လက္ခဏာတွေကို တိတိကျကျ သတ်မှတ်ဖို့ ခက်ခဲပါတယ်။ သို့ပေမဲ့ ဒီလို Gender Dysphoria ဖြစ်သူတွေကို အသက်ငယ်ငယ်ကတည်းက သတိထားမိစေတဲ့ တချို့အချက်တွေ ရှိပါတယ်။ ဥပမာ ယောင်္ကျားလေးဖြစ်ရဲ့သားနဲ့ မိန်းကလေးအသုံးအဆောင်၊ အဝတ်အစားတွေပဲ ဝတ်ဆင်ချင်နေတာ၊ ဆော့ကစားမယ်ဆိုလည်း ယောင်္ကျားလေးတွေကစားနေကျ ဘောလုံးကန်တာမျိုး မဟုတ်ဘဲ မိန်းကလေးတွေနဲ့ပဲ အတူကစားချင်တာမျိုးတွေကနေ စတင် သတိထားမိစေပါတယ်။
သို့ပေမဲ့လည်း ဒီအချိန်တစ်ခုတည်းကိုကြည့်ပြီး ဘယ်ကလေးကတော့ဖြင့် Gender Dysphoria ရှိနေပြီဆိုပြီး မဆုံးဖြတ်နိုင်သေးပါဘူး။ ဘာ့ကြောင့်လဲဆိုတော့ တချို့ယောင်္ကျားလေး မိန်းကလေးတွေက ငယ်တုန်းကတော့ ဆန့်ကျင်ဘက်လိင်နဲ့သာ အစေးကပ်ပေမဲ့ ကြီးလာတော့လည်း ပုံမှန်ပြန်ဖြစ်သွားတတ်လို့ပါ။
<h3><b>ဘယ်အချိန်ထိ စောင့်ကြည့်ဖို့ လိုအပ်လဲ</b></h3>
ဒီလိုဖြစ်နေတုန်းဆိုရင်တော့ Gender Dysphoria ရှိနေပြီလို့ ဆုံးဖြတ်နိုင်ပါတယ်။ Gender Dysphoria ရှိသူတွေဟာ သူတို့စိတ်က သူတို့နဲ့မကိုက်ညီတဲ့ ခန္ဓာကိုယ်ထဲမှာ ပိတ်မိနေတယ်လို့ ခံစားနေရလေ့ရှိပါတယ်။ ဥပမာ ပြောရရင် မိန်းကလေး ပုံပေါက်နေပေမဲ့ ယောင်္ကျားလေး ဖြစ်ချင်နေတဲ့သူဆို မိန်းကလေးတစ်ယောက်မှာရှိတဲ့ ရင်တွေ၊ တင်တွေကို အပိုပစ္စည်းတွေလို့ ခံစားမိနေတာမျိုး၊ ဒါတွေကိုမလိုချင်ပဲ ဖယ်ရှားပစ်ချင်တာမျိုးပါ။
<h3><b>ဘာကြောင့် ဖြစ်ရတာလဲ</b></h3>
ဘာ့ကြောင့် ဒီလိုတွေ ဖြစ်ရသလဲဆိုတဲ့ အကြောင်းအရင်းကိုလည်း ရှာဖွေနေဆဲ ဖြစ်ပါတယ်။ အကြမ်းဖျင်း ယူဆချက်အရတော့ သန္ဓေသားလောင်းဘဝမှာ ယောင်္ကျား၊ မိန်းမရယ်လို့ဖြစ်စေတဲ့ ဟော်မုန်းတွေက ကောင်းကောင်း အလုပ်မလုပ်တာကြောင့် ဖြစ်တယ်လို့ ဆိုကြပါတယ်။ မိခင်က ကိုယ်ဝန်ဆောင်ချိန်မှာ မှားယွင်းသောက်သုံးမိတဲ့ ဆေးဝါးတစ်ခုခုကြောင့် ဒါမှမဟုတ် သန္ဓေသားမှာကိုက ဟော်မုန်းပြဿနာ တစ်ခုခုရှိနေတာမျိုးကြောင့် ဖြစ်နိုင်ပါတယ်။
<h3><b>ဒီလို ဖြစ်နေတဲ့ သူတွေ အများကြီးလား</b></h3>
Gender Dysphoria ဖြစ်နေတဲ့သူ ဘယ်လောက်များသလဲဆိုတာကို တိတိကျကျ စာရင်းပြုစုနိုင်ဖို့ ခက်ခဲပါတယ်။ ဘာ့ကြောင့်လဲဆိုတော့ ဒါက လူမှုအသိုင်းအဝိုင်းမှာ ပြောစရာကိစ္စတစ်ခုလို့ အထင်ခံရစေနိုင်တာကြောင့် ကိုယ်တိုင်ခံစားနေရရင်တောင်မှ ထုတ်မပြောကြတာများလို့ပါ။
၂၀၁၂ ခုနှစ်က ဥရောပမှာ ပြုလုပ်ခဲ့တဲ့ လေ့လာမှုတစ်ခုအရတော့ လူဦးရေအားလုံးရဲ့ တစ်ရာခိုင်နှုန်းလောက်ဟာ ဒီလို Gender Dysphoria အခြေအနေနဲ့ ကြုံတွေ့နေရတယ်လို့ဆိုပါတယ်။ ဒါဟာ တကယ်တော့ရောဂါတစ်ခု မဟုတ်သလို ရှက်စရာ အခြေအနေတစ်ခု မဟုတ်ဘူးဆိုတာကို လူအများ လက်ခံလာအောင် ကျယ်ကျယ်ပြန့်ပြန့်ပညာပေးဖို့တော့ လိုအပ်နေဆဲပါ။
<h3><b>ကုသမှု ခံယူဖို့ လိုလား</b></h3>
ကုသတဲ့အခါမှာလည်း ခံစားရတဲ့သူရဲ့ စိတ်ခံစားချက်ကို အတင်းပြောင်းလဲဖို့ မလုပ်ရပါဘူး။ ဆိုလိုတာက ယောင်္ကျားဖြစ်ရက်နဲ့ မိန်းမစိတ်ဖြစ်နေတဲ့သူကို ယောင်္ကျားတစ်ယောက်လိုဖြစ်လာအောင် အတင်းပြန်လုပ်ယူတာမျိုး မလုပ်ရပါဘူး။ ဒီအစား သူကြုံတွေ့နေရတဲ့ လူမှုပတ်ဝန်းကျင်က အခက်အခဲတွေကို နားထောင်ပေးပြီး စိတ်သက်သာရာရအောင် လုပ်ပေးရပါတယ်။ ကျွမ်းကျင်တဲ့ စိတ်ပညာရှင်တွေနဲ့ တွေ့ဆုံဆွေးနွေးတာမျိုးက အင်မတန် အသုံးဝင်ပါတယ်။ တချို့တွေကျတော့လည်း ပြောဆိုဆွေးနွေးပြီးစိတ်သက်သာရာရသွားရုံတင် မဟုတ်ဘဲ နောက်ထပ် ကုသမှုခံယူချင်ကြပါတယ်။ ဒါကတော့ သူတို့စိတ်ထဲက ဖြစ်ချင်တဲ့ လိင်အမျိုးအစားအတိုင်း ခွဲစိတ်ပြုပြင်လိုက်ကြတာပဲ ဖြစ်ပါတယ်။ ပြောရရင်တော့ လုံးဝတစ်ခြားလူတစ်ယောက်လိုဖြစ်အောင် ပုံပန်းသဏ္ဍာန်ကစလို့ နာမည်အထိပါအလုံးစုံပြောင်းလဲပစ်လိုက်ကြတာမျိုးပဲဖြစ်တယ်။ ပြောင်းလဲပေးတဲ့အခါမှာဟော်မုန်းဆေးတွေပေးခြင်း၊ ခွဲစိတ်ပြုပြင်ခြင်း စတဲ့နည်းတွေသုံးစွဲပါတယ်။
<br><br>အချုပ်အားဖြင့် ပြန်ပြောရရင်တော့ Gender Dysphoria ဆိုတာ ရှက်စရာ၊ သိမ်ငယ်စရာ ကိစ္စတစ်ခုမဟုတ်ပါဘူး။ ရောဂါတစ်ခုလည်းမဟုတ်ပါဘူး။ စိတ်နဲ့ကိုယ် ကြားမှာ စိတ်ကလေး ကမောက်ကမဖြစ်သွားတာပါပဲ။ ဒီလိုလူတွေကို နှိမ်ချခွဲခြားဆက်ဆံတာလည်း မဖြစ်သင့်တဲ့ကိစ္စတစ်ခုဖြစ်ပါကြောင်း ပြောကြားရင်း နိဂုံးချုပ်အပ်ပါတယ်။
<br><br>Source-<b>Dr. Barry</b>
</body>
</html>
<!DOCTYPE html>
<head>
<link rel="icon" href="Project201/logo.png">
<title>လှပကျန်းမာ</title>
<meta charset="utf-8">
<style>
h1 { background-color:#0fe0fe; color:white;
      }
</style>
</head>
<body>
<h1><b>ဆယ်ကျော်သက်များအတွက် ကျန်းမာရေးညီညွတ်သည့် ကိုယ်အလေးချိန် လျှော့ချနည်းများ</b></h1>
<img src="images/pic10.png" width="300" height="200">
<br><br>​ကိုယ်အလေးချိန် လျှော့ချတာဟာ ဆယ်ကျော်သက်တွေ အပါအဝင် အသက်အရွယ်မရေး လုပ်ဆောင်သင့်တဲ့ အရာပါ။ကိုယ်အရပ်နဲ့ လိုက်ပြီး ကျန်းမာရေးနဲ့ ညီညွတ်မျှတမယ့် အလေးချိန်မျိုး ပိုင်ဆိုင်တာဟာ မိမိကိုယ်ကို တန်ဖိုးထား ယုံကြည်မှုကို မြင့်တတ်စေပါတယ်။
<br><br>ဒါပေမဲ့ ဆယ်ကျော်သက်အရွယ်ဟာ ကြီးထွားနေဆဲကာလဖြစ်တဲ့အတွက် ကိုယ်အလေးချိန် လျှော့ချရမှာ ကျန်းမာရေးနဲ့ ညီညွတ်တဲ့ ရေရှည်မှာ အကျိုး ဖြစ်ထွန်းမယ့် နည်းလမ်းမျိုးကို သုံးသင့်ပါတယ်။ ဒီတော့ ဘယ်လိုနည်းလမ်းတွေပါလိမ့်။
<h3><b>ကျန်းမာရေးနဲ့ ညီညွတ်ပြီး ဖြစ်နိုင်တဲ့ ရည်မှန်းချက်ပဲထားပါ</b></h3>
အဆီပိုတွေကို လျှော့ချတာကောင်းပေမဲ့ ကိုယ်ခန္ဓာကိုယ်ကို ဘယ်လိုဖြစ်ရမယ်ဆိုပြီး ရည်မှန်းချက်ထားတဲ့အခါမှာ ဖြစ်နိုင်တဲ့ ခန္ဓာကိုယ်ပုံစံမျိုးကိုပဲ ရည်မှန်းချက်ထားတာ ကောင်းပါတယ်။ ကိုယ်အလေးချိန်မြင့်နေတဲ့ ဆယ်ကျော်သက်တွေအတွက် အဆီပိုတွေကို လျှော့ချတာက ကောင်းပါတယ်။ ဒါပေမဲ့ ဦးတည်ချက်ထားရမှာက ဘယ်လောက် ကိုယ်အလေးချိန် ရှိရမှာဆိုတာကို မဟုတ်ပါဘူး။ ပိုပြီး ကျန်းမာလာဖို့ပါ။
<h3><b>အသင့်သောက် အချိုရည်တွေကို ရှောင်ပါ</b></h3>
ကိုယ်အလေးချိန် လျှော့ချဖို့ အလွယ်ဆုံးနည်းလမ်းတစ်ခုပါ။ အားဖြည့်အချိုရည်တွေ ဆိုဒါတွေ အသင့်သောက် သစ်သီးဖျော်ရည်တွေမှာ သဘာဝကမဟုတ်တဲ့ ပေါင်းထည့်သကြား (Added Sugar) တွေ ပါဝင်ပါတယ်။ ဒီလို ပေါင်းထည့်သကြားတွေက ကိုယ်အလေးချိန်ကို တက်စေတဲ့အပြင် ဆီးချိုရောဂါ အသည်းအဆီဖုံးရောဂါ ဝက်ခြံနဲ့ သွားပိုးပေါက်တွေကိုပါ ဖြစ်စေနိုင်ပါတယ်။
<h3><b>လေ့ကျင့်ခန်း လုပ်ပါ</b></h3>
သင့်တော်တဲ့ကိုယ်အလေးချိန်ရဖို့ ဆိုတာ Gym သွားကစားမှ မဟုတ်ပါဘူး။ ထိုင်တဲ့အချိန်တွေကို လျော့ပြီး လှုပ်လှုပ်ရှားရှားနေရုံနဲ့ အဆီပိုတွေကို လျော့ချနိုင်ပါတယ်။ နေ့စဉ်လှုပ်ရှားမှုကို တိုးမြှင့်လိုက်တာက ကြွက်သား ပမာဏကို ကြီးမားလာစေပြီး ကယ်လိုရီအပိုတွေကို လောင်ကျွမ်းနိုင်ဖို့ ကူညီပေးပါတယ်။ ကိုယ်လက်လှုပ်ရှားလုပ်ရာမှာ ကိုယ်ကြိုက်တဲ့ လှုပ်ရှားမှု အမျိုးအစားကို လုပ်နိုင်ပါတယ်။ တောင်တက်တာ စက်ဘီးစီးတာ ဘောလုံးကန်တာ ရေကူးတာ အစရှိတဲ့ လှုပ်ရှားမှုမျိုးကို တစ်ပတ်တစ်ကြိမ်လုပ်ပေးနိုင်ပါတယ်။
<h3><b>အာဟာရပြည့်တဲ့ အစားအစာကို စားသုံးပါ</b></h3>
ကို်ယ်စားမယ့်အစာကို ရွေးခြယ်ရာမှာ ကယ်လိုရီပမာဏကို ကြည့်မယ့်အစား အာဟာရ ရှိ၊ မရှိ ကို ဦးစားပေးသင့်ပါတယ်။ အာဟာရဆိုတာ ဗီတာမင်၊ သတ္ထုဓာတ်၊ အမျှင်ဓာတ် စတာတွေကို ဆိုလိုပါတယ်။ ဆယ်ကျော်သက်တွေဟာ ခန္ဓာကိုယ်ကြီးထွားဆဲကာလဖြစ်တဲ့အတွက် အာဟာရဓာတ်တွေ ပြည့်ဝနေဖို့ လိုအပ်ပါတယ်။
<h3><b>အဆီကို မရှောင်ပါနဲ</b></h3>
ကိုယ်ခန္ဓာဖွံဖြိုးဆဲ ဆယ်ကျော်သက်တွေဟာ အရွယ်ရောက်ပြီးသူတွေထက် အဆီကို ပိုလိုအပ်ပါတယ်။ ကိုယ်အလေးချိန်လျှော့ချဖို့ဆိုရင် အဆီကို လုံးဝ ရှောင်လိုက်ကြပါတယ်။ အဆီကိုရှောင်မယ့်အစား ဆီကျော်မုန့်တွေ၊ သရေစာတွေမှာပါတဲ့ မကောင်းတဲ့အဆီတွေကို ရှောင်ပြီး သစ်စေ့သစ်စံ၊ ထောပတ်သီးနဲ့ ငါးကရတဲ့ ကျန်းမာရေးနဲ့ ညီညွတ်တဲ့အဆီတွေကို စားပေးနိုင်ပါတယ်။
<h3><b>ပေါင်းထည့် သကြားကို လျော့စားပါ</b></h3>
ဆယ်ကျော်သက်တွေအစားများတဲ့ သကြားလုံးတွေ၊ ကွက်ကီးတွေ၊ အသင့်စားမုန့်တွေမှာ ပေါင်းထည့်သကြားတွေ ပါဝင်ပါတယ်။ ပေါင်းထဲ့သကြားများတဲ့ အစားအစာတွေမှာ ပရိုတင်းနဲ့ အမျှင်ဓာတ် နည်းပါးပြီး ဗိုက်မပြည့်စေဘဲ တစ်နေ့လုံး အစား ပိုစားမိစေနိုင်ပါတယ်။
<h3><b>ပြင်းပြင်းထန်ထန် အစားရှောင်တဲ့ နည်းလမ်းကို မသုံးပါနဲ့</b></h3>
ဆယ်ကျော်သက်တချို့က မြန်မြန်ကို်ယ်အလေးချိန် ကျချင်တဲ့ မင်းသားမင်းသမီးတွေလိုမျိုး ပြင်းပြင်းထန်ထန် အစားရှောင်တဲ့နည်းကို သုံးကြပါတယ်။ ဒီနည်းလမ်းဟာ ဆယ်ကျော်သက်တွေအတွက် ရေရှည်မှာ အကျိုးထက် အပြစ်ပိုများပါတယ်။ ပြင်းပြင်းထန်ထန် အစားရှောင်လိုက်တဲ့အတွက်ခန္ဓာကို်ယ်က လိုအပ်တဲ့အာဟာရတွေကို မရနိုင်တော့ပါဘူး။ ဒါ့အပြင် ကိုယ်အလေးချိန် ကျနေတာကိုတောင် နှေးသွားစေပါတယ်။ ဒါကြောင့် ဆယ်ကျော်သက်တွေဟာ ကျန်းမာရေးနဲ့ ညီညွတ်တဲ့ ရေရှည်နည်းလမ်းမျိုးကို သုံးသင့်ပါတယ်။
<h3><b>ဟင်းသီးဟင်းရွက်တွေ စားပါ</b></h3>
ဟင်းသီးဟင်းရွက်တွေမှာ ဗီတာမင်နဲ့ သတ္ထုဓာတ်တွေ အများအပြား ပါဝင်ပါတယ်။ ဓာတ််တိုးဆန့်ကျင်ပစ္စည်းတွေလည်း ပါဝင်တဲ့အတွက် ဆဲလ်တွေကို ပျက်စီးမှုက ကာကွယ်ပေးပါတယ်။ ဟင်းသီးဟင်းရွက်မှာ ပါတဲ့ အာဟာရတွေက ဆယ်ကျော်သက်တွေအတွက် ရှိသင့်တဲ့ ကိုယ်အလေးချိန်ကို ထိန်းသိမ်းပေးပါတယ်။
<h3><b>အစားကို ပုံမှန်စားပါ</b></h3>
အစားတစ်နပ် ရှောင်လိုက်တာက ကိုယ်အလေးချိန်ပိုကျစေတယ်လို့ ထင်ရပေမယ့် တစ်ကယ်တော့ တစ်နေ့တာလုံး ပိုဆာစေပြီး ပိုစားမိစေပါတယ်။ သုတေသနတွေအရ မနက်စာရှောင်တဲ့ ဆယ်ကျော်သက်တွေဟာ မနက်စာ ပုံမှန်စားတဲ့သူတွေထက် အဝလွန်မှု ပိုများတာကို တွေ့ရပါတယ်။
<h3><b>ရေဓာတ် ပြည့်ဝပါစေ</b></h3>
ရေကို လုံလုံလောက်လောက် သောက်တာက ကျန်းမာရေးအတွက် ကောင်းတဲ့အပြင် ကိုယ်အလေးချိန် ထိန်းသိမ်းရာမှလည်း အထောက်အကူပေးပါတယ်။ သကြားများတဲ့ ဖျော်ရည်တွေအစား ရေသောက်တာက ကယ်လိုရီ စားသုံးမှုပမာဏကို လျော့ချပေးပြီး ကို်ယ်အလေးချိန် လျှော့ချတာကို ကူညီနိုင်ပါတယ်။ ဒါ့အပြင် ရေဓာတ်ပြည့်ဝခြင်းက အားကစားနဲ့ ကျောင်းစာမှာပါ တိုးတက်မှုတွေ ရရှိစေနိုင်ပါတယ်။
<h3><b>သူများနဲ့ မယှဉ်ပါနဲ့ </b></h3>
ဆယ်ကျော်သက်တွေက ခန္ဓာကိုယ်ပုံပန်းသွင်ပြင်နဲ့ ပတ်သတ်ရင် ထိလွယ် ရှလွယ်ပါတယ်။ ပတ်ဝန်းကျင်ရဲ့ သက်ရောက်မှုကလည်း အားကြီးပါတယ်။ ဒါပေမဲ့ သတိပြုရမှာက တစ်ယောက်နဲ့ တစ်ယောက် ခန္ဓာကိုယ် ဖွဲ့စည်းတည်ဆောက်ပုံခြင်း မတူတဲ့အတွက် ကို်ယ်အလေးချိန်ကျတဲ့ နှုန်းခြင်းလည်း မတူပါဘူး။ ကိုယ်အလေးချိန်ချတဲ့အခါမှာ ဘယ်လောက်ကျရမယ့် ဘယ်လို ခန္ဓာကိုမျိုး ဖြစ်ရမယ်ဆိုပြီး မတွေးသင့်ပါဘူး။ တစ်နေ့ တခြားတိုးတက်ကျန်းမာလာဖို့ကိုပဲ အလေးထားရမှာပါ
<h3><b>စိတ်ဖိစီးမှု လျှော့ချပါ</b></h3>
စိတ်ဖိစီးမှုကြောင့် ကော်တီစော (Cortisol) လို့ ခေါ်တဲ့ဟော်မုန်းပမာဏမြင့်တတ်လာစေပြီး ပိုဆာလာစေ ကို်ယအလေးချိန် တက်လာစေနိုင်ပါတယ်။ ဘဝမှာ စိတ်ဖိစီးမှု အနည်းငယ်တော့ ရှိသင့်ပါတယ်။ ဒါပေမဲ့ များပြားလာရင်တော့ ကို်ယ်အလေးချိန် လျှော့ချမှုကို ထိခိုက်လာစေနိုင်ပါတယ်။ ယောဂကျင့်တာ၊ တရားထိုင်တာ၊ အပင်စိုက်တာ အစရှိတဲ့ စိတ်တည်ငြိမ်စေတာတွေကို လုပ်ပြီး စိတ်ဖိစီးမှုကို လျှော့ချနိုင်ပါတယ်။
<h3><b>အိပ်ချိန် လုံလုံလောက်လောက် ရပါစေ</b></h3>
လုံလောက်တဲ့ အိပ်ချိန်ဟာ ကျန်းမာတဲ့ ကိုယ်အလေးချိန်ရှိဖို့ အရေးကြီးပါတယ်။ ဆယ်ကျော်သက်တွေဟာ တစ်နေ့ကို အိပ်ချိန် ၉ နာရီ က ၁ဝနာရီ အထိ လိုပါတယ်။ ကောင်းကောင်းမွန်မွန် နှစ်နှစ်ခြိုက်ခြိုက်အိပ်ပျော်စေဖို့ဆို အိပ်ခန်းဟာ မှောင်နေရမှဖြစ်ပြီး မအိပ်ခင် တီဗီ ကြည့်တာ ဖုန်းသုံးတာတွေကို ရှောင်သင့်ပါတယ်။
<br><br>Source-<b>Dr.MTA</b>
</body>
</html>
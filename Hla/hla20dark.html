<!DOCTYPE html>
<head><link rel="icon" href="Project201/logo.png">
<title>သင်မသိသေးတဲ့ ရှားစောင်းလက်ပတ်ရဲ့ အသုံးဝင်ပုံ ၁၀ ချက်</title>
<meta charset="utf-8">
<style>
*{background-color:black; color:white;}
h1{background-color:gray; }
</style>
</head>
<body>
<h1><b>သင်မသိသေးတဲ့ ရှားစောင်းလက်ပတ်ရဲ့ အသုံးဝင်ပုံ ၁၀ ချက်</b></h1>
<img src="images/hla20.png" width="250" height="250">
<br><br>ရှားစောင်းလက်ပတ်ရဲ့ ဂျယ်လီအနှစ်မှာ ဗီတာမင်တွေ ရောင်ရမ်းမှုကို သက်သာစေတဲ့ သတ္တိတွေ ပါဝင်တာကြောင့် ပိုးကောင်ကိုက်တာကနေ ဆံပင်ပျော့ဆေးအထိ မျိုးစုံသုံးလို့ ရပါတယ်။
<h3><b>၁။ ပိုးကောင်ကိုက်တာကို ကုသပေးနိုင်တယ်</b></h3>
တစ်ညလောက် ခြင်ထောင် မထောင်မိတာနဲ့ မနက်ကျ ခြင်ကိုက်ဖုတွေ ပြွတ်သိပ်နေပြီ ဟုတ်။ ရှားစောင်းလက်ပတ် ဂျယ်လီအနှစ်ကိုပဲ ဖြစ်ဖြစ် ဆေးဆိုင်မှာ ရောင်းတဲ့ ရှားစောင်းလက်ပတ်အရည်ကိုပဲဖြစ်ဖြစ် ဝယ်လိမ်းလိုက်ပါ။ သူ့မှာ ပါတဲ့ ရောင်ရမ်းမှုကို သက်သာစေတဲ့ သတ္တိကြောင့် အဖုအပိမ့်ကို မြန်မြန်ကျစေပါတယ်။ အယားလည်း သက်သာစေတာကြောင့် မကုတ်မိတော့ဘူးပေါ့။
<h3><b>၂။ မိတ်ကပ် ဖျက်ဆေးအဖြစ် သုံးနိုင်တယ်</b></h3>
စျေးလည်းမကြီး အသားအရည်ကိုလည်း မထိခိုက်တဲ့ သဘာဝ မိတ်ကပ် ဖျက်ဆေးကို ရှာနေတယ်ဆိုရင်တော့ ရှားစောင်းလက်ပတ်နဲ့ သံလွင်ဆီကို ရောပြီး အသုံးပြုနိုင်ပါတယ်။ ဒီနှစ်ခုက မိတ်ကပ်ကို ဖျက်ပေးတဲ့အပြင် ရေဓာတ်ကို ဖြည့်တင်းပေးပြီး ဆဲလ်အသစ်တွေကို ဖြစ်စေတာကြောင့် အသားအရေကို နုပျိုစေပါတယ်။
<h3><b>၃။ အပူလောင်ဖုကို ကုသပေးနိုင်တယ်</b></h3>
အပူလောင်တာကြောင့် အရည်ကြည်ဖုထွက်လာတယ်ဆိုရင် ရှားစောင်းလက်ပတ် ဂျယ်လီအနှစ် အေးအေးလေးကို လိမ်းပေးနိုင်ပါတယ်။ ရောင်ရမ်းမှုကို သက်သာစေတဲ့ သတ္တိကြောင့် နီတာ၊ ရောင်တာကို လျော့ကျစေပါတယ်။ အရည်ကြည်ဖု ပေါက်သွားရင်လည်း အရေပြားစိုစွတ်အောင် ဆက်လိမ်းနိုင်ပါတယ်။ ဒါမှ မြန်မြန်သက်သာမှာပါ။
<h3><b>၄။ နေလောင်ဒဏ်ကို သက်သာစေတယ်</b></h3>
ရှားစောင်းလက်ပတ်ကို နာမည်ကြီးစေတဲ့ နောက်တစ်မျိုးက နေလောင်ဒဏ်ကို ကုသပေးနိုင်တာပါပဲ။ တခြား အစိုဓာတ်ထိန်းခရင်မ်- Moisturizer တွေက အပူကို စုပ်ယူနိုင်တာကြောင့် နေလောင်တာကို ပိုဆိုးစေပါတယ်။ ရှားစောင်းလက်ပတ်ကတော့ အေးမြစေတဲ့ ဂုဏ်သတ္တိ ပါဝင်တာကြောင့် နေလောင်ဒဏ်ကို သက်သာစေပါတယ်။ ဒါ့ပြင် အစိုဓာတ်ထိန်း- Moisturizing သတ္တိရှိတာကြောင့် အရေခွံကွာတာကို ကာကွယ်ပေးပြီး နေလောင်ဒဏ်ကို မြန်မြန်သက်သာစေပါတယ်။
<h3><b>၅။ အသားအရေကို စိုပြေစေတယ်</b></h3>
ရှားစောင်းလက်ပတ်က ခန္ဓာကိုယ်တစ်ခုလုံးမှာ သုံးနိုင်တဲ့ သဘာဝ အစိုဓာတ်ထိန်းခရင်မ်- Moisturizer ပဲ ဖြစ်ပါတယ်။ အထူးသဖြင့် အဆီမပြန်တာကြောင့် မျက်နှာမှာ သုံးလို့ အဆင်ပြေပါတယ်။ ဒါပေမယ့် တဖက်မှာ သဘာဝချေးချွတ်ဆေး – Exfoliator လည်း ဖြစ်တာကြောင့် အလွန်အကျွံသုံးမိရင် အရေပြားခြောက်သွေ့ပြီး ထိခိုက်နိုင်လို့ သတိထားရပါမယ်။
<h3><b>၆။ ဆံပင်ပျော့ဆေးအဖြစ် သုံးနိုင်တယ်</b></h3>
သုံးနေကျ ဆံပင်ပျော့ဆေးတွေအစား ရှားစောင်းလက်ပတ်အနှစ်ကို ခေါင်းမလျှော်ခင် ငါး မိနစ်လောက် ဆံပင်မှာ လိမ်းထားကြည့်ပါလား။ ဆံပင်လေးက နူးညံ့ပြီး အိကျနေမှာပါ။ အကြောင်းက ရှားစောင်းလက်ပတ်မှာ ဆံပင်အတွက် လိုအပ်တဲ့ အာဟာရတွေ အစိုဓာတ်တွေ ပါဝင်ပြီး ဆံပင်ကို သန်စွမ်းစေလို့ပါပဲ။
<h3><b>၇။ အမွှေးရိတ်ခရမ်အဖြစ် သုံးနိုင်တယ်</b></h3>
ရှားစောင်းလက်ပတ်က အစိုဓာတ်ကို ဖြည့်တင်းပေးနိုင်တာကြောင့် တခြား အမွှေးရိတ်ခရမ်တွေအစား သုံးနိုင်ပါတယ်။ သူ့ကြောင့် ရိတ်ရတာလည်း ပိုချောတယ်။ ဇာဂနာအနာ- Razor Burn တွေလည်း မရဘူး။ ဒါ့အပြင် အစိုဓာတ် ပါဝင်တာကြောင့် ရိတ်ပြီးရင်လည်း အသားအရေကို မခြောက်သွေ့စေပါဘူး။
<h3><b>၈။ ဝက်ခြံကို ကုသပေးနိုင်တယ်</b></h3>
ရှားစောင်းလက်ပတ်က တကယ်ပဲ ဝက်ခြံ ထွက်တာကို လျော့ကျစေပါတယ်။ ရောင်ရမ်းမှုကို သက်သာစေတဲ့ သတ္တိရှိတာကြောင့် ဝက်ခြံ နီရဲရောင်ရမ်းတာတွေကို သက်သာစေပါတယ်။ ဒါ့အပြင် ပိုးသေတဲ့ သတ္တိလည်း ရှိတာကြောင့် ဝက်ခြံကို ဖြစ်စေတဲ့ ဘတ်တီးရီးယားတွေကို သတ်တဲ့နေရာမှာ ထိပ်ပါပဲ။ ဒါကြောင့် ရှားစောင်းလက်ပတ်နဲ့ တည့်၊ မတည့်ကို အရင်စမ်းသပ်ပြီး တည့်တယ်ဆိုရင် မျက်နှာကပ်- Face Mask အနေနဲ့ သုံးကြည့်လို့ ရပါတယ်။
<h3><b>၉။ ဗောက်ပျောက်စေတယ်</b></h3>
သုံးနေကျ ဗောက်ပျောက်ခေါင်းလျှော်ရည်တွေကို ခဏထားပြီး ရှားစောင်းလက်ပတ်အနှစ်ကို ပြောင်းသုံးကြည့်ပါလား။ ခေါင်းမလျှော်ခင် ရှားစောင်းလက်ပတ်အနှစ်ကို လိမ်းထားပြီး ငါး မိနစ်လောက်နေမှ လျှော်ချလိုက်ပါ။ ဗောက်သက်သာစေတဲ့အပြင် ဦးရေပြားအေးမြစေတာ၊ ဆံပင်ပျော့တာ၊ သန်စွမ်းစေတာ စတဲ့ အကျိုးကျေးဇူးတွေပါ ရရှိမှာပါ။
<h3><b>၁၀။ မီးလောင်နာကို သက်သာစေပါတယ်</b></h3>
ရှားစောင်းလက်ပတ်က နေလောင်တာကိုပဲ သက်သာစေတာ မဟုတ်ပါဘူး။ သိပ်မပြင်းထန်တဲ့ မီးလောင်နာကို ကုသတဲ့နေရာမှာလည်း ရှားစောင်းလက်ပတ်က 1% Silver Sulfadiazine ထက် အနာကို ပိုသက်သာစေပြီး အနာကျက်လည်း မြန်ပါတယ်တဲ့။
<br><br>Source-<b>ဒေါက်တာ ထက်ထက်ဇော်ဝင်း</b>
</body>
</html>
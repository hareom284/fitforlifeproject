<!DOCTYPE html>
<head><link rel="icon" href="Project201/logo.png">
<title>ဆီးချိုရောဂါ ပျောက်အောင် ကုသလို့ရလား </title>
<meta charset="utf-8">
<style>
*{background-color:black; color:white;}
h1{background-color:gray; }
</style>
</head>
<body>
<h1><b>ဆီးချိုရောဂါ ပျောက်အောင် ကုသလို့ရလား </b></h1>
<img src="images/thatgyi20.png" width="250" height="250">
<br><br>တနင်္ဂနွေနေ့။ အစိုးရရုံးပိတ်ရက်မို့ တခြားသူတွေက အိမ်မှာ အေးအေးဆေးဆေး အနားယူနေကြပေမဲ့ ဆေးရုံထဲမှာတော့ လူနာတွေ၊ ဆရာဝန်၊ ဆရာမတွေနဲ့ အမြဲတမ်း လှုပ်လှုပ်ရွရွနဲ့ အလုပ်ရှုပ်နေဆဲ။ ပိတ်ရက်ဖြစ်ပေမဲ့ လူနာအသစ်တွေက ရောက်လာနေတာမို့ နှလုံးခုန်နှုန်းတိုင်း၊ သွေးပေါင်ချိန်စတဲ့ လုပ်ရိုးလုပ်စဉ်တွေ ပြုလုပ်ပေးနေရပါတယ်။ ဟော….တွေ့ပြီ။ ဆီးချိုဓာတ်က ၃ဝဝကျော်နေတဲ့ လူနာ အန််တီကြီးတစ်ယောက်။ ဒါနဲ့… လူနာကိုမေးရပါတယ်။
<br><br>“ဒေါ်ကြီး…ဆီးချို ရှိလား”
“လွန်ခဲ့တဲ့ ၂ နှစ်လောက်တုန်းကတော့ ရှိတယ်။ အဲ့ဒါကလည်း ဆရာမလေးရယ်… ဆေးခန်းသွားပြရင်း စစ်ပေးလိုက်တာ။ ဆီးချို ရှိတယ်ပြောတာပဲ။ အဲ့ဒါနဲ့ အဲဒီက ဆရာလေးပေးတဲ့ဆေးသောက်ပြီး လမ်းထိပ်က ဆေးဆိုင်မှာ ပြန်စစ်ကြည့်လိုက်တော့ မရှိတော့ဘူး။ ကောင်းသွားပြီ။” လို့ ပြောလိုက်တဲ့ လူနာရဲ့ အဖြေစကားကြောင့် ပါးစပ်အဟောင်းသားတောင် ဖြစ်သွားပါတယ်။
<br><br>အော်… လူနာတွေ ကျန်းမာရေး အသိနည်းနေကြပါလား။ အထူးသဖြင့် ဆီးချိုရောဂါနဲ့ ပတ်သက်လို့ ဘာမှ မသိသေးပါလား။ သူ သိအောင်ဘယ်လိုရှင်းပြရမလဲဆိုတာ တွေးရင်း အခုဆေးရုံလာရတဲ့ အကြောင်းရင်းကို မေးကြည့်လိုက်တော့…
<br><br>“ကဲ.. ဟုတ်ပါပြီ။ ဒေါ်ကြီး အခုဘာဖြစ်လို့ ဆေးရုံလာတက်တာလဲ။ ဆေးရုံတက်ရတဲ့အကြောင်းလေး ပြောပါဦး။”
“ခလုတ်တိုက်မိရာကနေ အနာမကျက်လို့ပါ”
“အဒေါ်ရေ.. အခု ပြဿနာကလေ ဆီးချိုရောဂါနဲ့ ပတ်သက်နေတယ်။ အဒေါ်ကလည်း ဆီးချိုရောဂါကို သေချာသိတဲ့ပုံမပေါ်ဘူး။ ဆရာမရှင်းပြပေးရင် နားထောင်ကြည့်မလား။ စိတ်ဝင်စားလား။”
“ဟုတ်ကဲ့။ နားထောင်ချင်ပါတယ်။” လို့ စိတ်ဝင်တစားပြောလာတော့ သေချာ ရှင်းပြပေးလိုက်ရပါတယ်။
“အဒေါ်ထင်သလို ဆီးချိုရောဂါဆိုတာ အရှင်းပျောက်သွားတဲ့ရောဂါ မဟုတ်ပါဘူး။ နာတာရှည်ရောဂါပါပဲ။ သွေးတွင်း သကြားဓာတ်ကို သေချာလေးထိန်းပေးဖို့ လိုတယ်။ သေချာမထိန်းနိုင်ဘူးဆိုရင် အဒေါ်အခုဖြစ်သလို အနာမကျက်တာတွေ ဖြစ်တတ်တယ်။”
“ဆရာမလေး.. ဆီးချိုက ဘာလို့ ဖြစ်ရတာလဲ”
“ဖြစ်ရတဲ့ အကြောင်းတွေကတော့ အများကြီးပဲပေါ့ အဒေါ်ရယ်။ အတိုပြောရမယ်ဆိုရင် မုန့်ချိုအိတ်ကနေ အင်ဆူလင်ဟော်မုန်း မထုတ်နိုင်တော့လို့ပေါ့။ ထုတ်ပေးပေမဲ့လည်း မလုံလောက်လို့ပေါ့။ မုန့်ချိုအိတ် မကောင်းစေတဲ့ရောဂါတွေကတော့ အများကြီးပါပဲ။ ဆီးချိုရောဂါက အသက်ကြီးမှ အသက်ငယ်မှ မဟုတ်ပါဘူး။ အသက်အရွယ်မရွေး ဖြစ်တတ်ပါတယ်။ မျိုးရိုးလည်း လိုက်တတ်တယ်။ ဆီးချိုရောဂါ ဖြစ်ပြီဆိုရင် ရေဆာမယ်၊ ဆီးသွားများမယ်၊ ညဘက်တွေပါ ဆီးထသွားမယ်၊ အစားပိုစားမယ်၊ စားနေပေမဲ့ ဝိတ်တဖြည်းဖြည်းကျလာမယ်၊ မောပန်းနွမ်းနယ်မယ်၊ အမြင်အာရုံဝေဝါးမယ်။ အဲ့ဒါတွေအပြင် တခြားလက္ခဏာတွေလည်း ရှိသေးတယ်နော်။ အဒေါ်နားရှုပ်သွားမှာစိုးလို့ အဖြစ်များတာတွေပဲ ပြောပြတာ” လို့ နည်းနည်း ရှည်ရှည်လေး ရှင်းပြလိုက်ရပါတယ်။
<br><br>“ဟုတ်ကဲ့ပါ ဆရာမလေး။ ဒါဆို ကျွန်မအခုဘယ်လိုလုပ်ရမလဲ။ ကူညီပေးပါဦး”
“ကုသမှုအတွက်တော့ စိတ်မပူပါနဲ့။ ကျွန်မဘက်ကအစွမ်းကုန် ကုသပေးမှာပါ။ ဒါပေမဲ့ အဒေါ်ကြီးဘက်ကလည်း ကူညီပေးရမှာ ရှိတယ်။ အဲ့ဒါက ကျွန်မတို့စကားကို သေချာနားထောင်ပေးပါ။ ရှောင်ခိုင်းတဲ့အစာတွေ ရှောင်ပါ။ သေသေချာချာ ကုသပေးနေပေမဲ့ အဒေါ်က စကားနားမထောင်ဘဲ ထင်ရာလုပ်နေမယ်ဆိုရင် ရောဂါ မသက်သာတဲ့အပြင် နောက်ဆက်တွဲဆိုးကျိုးတွေပါ ရနိုင်တယ်နော်”
“နားထောင်ပါ့မယ် ဆရာမလေး”
“ဆီးချိုက သေချာမထိန်းနိုင်ရင် အနာမကျက်တာတွေအပြင် နှလုံးသွေးကြောကျဉ်းတတ်တယ်၊ ကျောက်ကပ် ပျက်စီးတတ်တယ်၊ မျက််လုံးကွယ်တတ်တယ်၊ စိတ်ကျရောဂါအထိပါ ဖြစ်သွားတတ်တယ်။ ဒီလိုတွေမဖြစ်အောင် ဆေးနဲ့ထိန်းတာအပြင် ဒေါ်ကြီးရဲ့စားသောက်နေထိုင်ပုံပါ ပြောင်းပစ်ရမယ်။ လုပ်နိုင်ပါ့မလား”
“ဟုတ်ကဲ့။ ကြိုးစားကြည့်ပါ့မယ်။ ဘာတွေ ပြောင်းပစ်ရမှာလဲ။”
“အစားအသောက်က စပြီး ပြောင်းရမယ်။ ချိုတာတွေ မစားရဘူး၊ အသီးအနှံများများ စားရမယ်။ ဒါပေမဲ့ မှည့်ဝင်းချိုရဲနေတဲ့ အသီးတွေ မစားသင့်ဘူး။ ထမင်းစားတော့မယ်ဆိုရင် ဥပမာပေါ့ ပန်းကန်ထဲကို ထမင်းတစ်ဇွန်း၊ အသားဆတူတစ်ဇွန်း၊ ဟင်းသီးဟင်းရွက်ကသုံးဇွန်း အဲ့လိုအချိုးချိုးပြီး စားရမယ်။
နောက်တစ်ခုက အားကစား၊ လေ့ကျင့်ခန်း ပုံမှန်လုပ်ရမယ်။ အားကစားဆိုလို့ ဝိတ်တုံးတွေမပြီး လုပ်ရမှာ မဟုတ်ဘူးနော်။ ညနေဘက် ဒါမှမဟုတ် မနက်စောစောမှာ လမ်းပုံမှန်လေးလျှောက်ပေးရမယ်။ တစ်နေ့ကို နာရီဝက်လောက်တော့ပုံမှန်လေး လုပ်ပေးရမယ်။
နောက်ဆုံးတစ်ခုက ဝိတ်လျှော့ရမယ် အဒေါ်ရေ။ အဆီအဆိမ့်တွေ ရှောင်ပါ။ လှုပ်လှုပ်ရှားရှားနေပါ။ အခုပြောတဲ့အချက်တွေကို သေချာမှတ်ထားပြီးလိုက်နာရမယ်နော်။ ဆေးရုံကဆင်းပြီးအိမ်ပြန်သွားရင်လည်း ဒါတွေသေချာလိုက်နာရမယ်။ ဘာမေးစရာရှိသေးလဲ အဒေါ်”
“မရှိတော့ပါဘူး ဆရာမရယ်။ ဆရာမရှင်းပြလိုက်မှ ဒီရောဂါအကြောင်းသေချာသိရတာပါ။ ကျေးဇူးတင်ပါတယ်နော်”
“ကဲ ဟုတ်ပါပြီ။ ကုသမှုအတွက် လိုအပ်တာတွေကို ဆက်ပြီးလုပ်သွားပေးမယ်နော်။ ဆီးချိုသမားတော်နဲ့လည်း ပြပေးမယ်။ ဆရာကြီးနဲ့တွေ့ရင် သိချင်တာတွေမေးလို့ ရတယ်။ ဆရာကြီးကလည်း ပြည့်ပြည့်စုံစုံ ထပ်ရှင်းပြပေးမှာပေါ့။ အခုတော့ ခုတင်နေရာရရင်သွားလို့ ရပြီနော်။” လို့ သေချာနားလည်အောင် ရှင်းပြရင်း သက်ပြင်းချမိပါတယ်။
<br><br>ဟုတ်ကဲ့လို့ ပြောပြီး ကိုယ့်ရောဂါအကြောင်းသေချာသိသွားလို့ ကျေနပ်သွားတဲ့ လူနာရဲ့မျက်နှာကိုကြည့်ရင်း ပင််ပန်းပေမယ့် ပျော်ပါတယ်လေ။ ဆီးချိုရောဂါဟာ ဖြစ်သွားပြီဆိုရင် တစ်သက်လုံး အနေအထိုင် အစား အသောက် ဆင်ခြင်ရင်း ဆေးကုသမှုလည်း ခံယူရမယ့် ရောဂါမျိုး ဖြစ်ပါတယ်။ အရင်းပျောက်အောင် ကုသလို့ မရတာကြောင့် စနစ်တကျ နေထိုင်စားသောက်၊ ကိုယ်လက်လှုပ်ရှားမှုတွေလည်း ပြုလုပ်ဖို့ လိုအပ်ပါတယ်။ ဆီးချိုရောဂါနဲ့ ပတ်သတ်တဲ့ ဗဟုသုတတွေကို သိရှိစေဖို့  ရည်ရွယ်ရင်း……..
<br><br>Source-<b>Paing</b>
</body>
</html>
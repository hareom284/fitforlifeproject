<!DOCTYPE html>
<head><link rel="icon" href="Project201/logo.png">
<title>ကင်ဆာဝေဒနာ ခံစားနေရသူကို အသက်ရှည်ကျန်းမာအောင် ဘယ်လိုနည်းတွေနဲ့ ပြုစုစောင့်ရှောက်ကြမလဲ</title>
<meta charset="utf-8">
<style>
h1{background-color:green; }
</style>
</head>
<body>
<h1><b>ကင်ဆာဝေဒနာ ခံစားနေရသူကို အသက်ရှည်ကျန်းမာအောင် ဘယ်လိုနည်းတွေနဲ့ ပြုစုစောင့်ရှောက်ကြမလဲ</b></h1>
<img src="images/thatgyi13.png" width="250" height="250">
<br><br>ကင်ဆာရောဂါတွေဟာ တစ်ခုခုနဲ့တစ်ခုလက္ခဏာပြတဲ့ပုံစံ မတူသလို ကုသမှု ခံယူရတဲ့နေရာမှာလည်း ကွာခြားပါတယ်။ စောစောသိရှိနိုင်လေ ရောဂါကိုကုသဖို့အတွက် ပိုပြီး အခွင့်အလမ်း ကောင်းလေပါ။ ကင်ဆာရောဂါကို အနိုင်တိုက်ပြီး လူနာရဲ့အသက်ကိုကယ်တင်ဖို့ အသက်ရှင်သန်နိုင်ခြေ များအောင် လုပ်ပေးဖို့အတွက် ကင်ဆာကုထုံးတွေဟာ ပြင်းထန်လေ့ရှိကြပါတယ်။
<h3><b>ကင်ဆာရောဂါ ကုသရာမှာ ဘယ်လိုနည်းလမ်းတွေရှိလဲ</b></h3>
ကင်ဆာ ကုသနည်းတွေကတော့-
ခွဲစိတ်ကုသခြင်း
ဓာတ်ရောင်ခြည်ပေးခြင်း
ဆေးဝါးဖြင့်ကုသခြင်းတို့နဲ့ အခုချိန်မှာ အဓိကကုသပေးနေတာပါ။
<h3><b>ဒီလို ကုသနည်းတွေကြောင့်  ဘေးထွက် ဆိုးကျိုးဘာတွေ ခံစားရနိုင်လဲ</b></h3>
ကင်ဆာ ဝေဒနာရှင်တွေဟာ လက်ရှိအသက်အန္တရာယ်မဖြစ်နိုင်တော့ရင်တောင်မှ ဒီကုသမှုတွေရဲ့ ပြင်းထန်မှုကြောင့်
စိတ်ခံစားမှုအပြောင်းအလဲရှိတာ၊
ပင်ပန်းနွမ်းနယ်နေတာမျိုးတွေ ခံစားရနိုင်ပါတယ်။
ဒါကြောင့် ကင်ဆာဝေဒနာရှင်တွေကို ပြုစုမယ့်သူဟာ ကိုယ်ခန္ဓာကိုယ်သာမက စိတ်ကိုပါ စောင့်ရှောက်အားပေးကူညီရမှာပါ။ ဒီတော့ ကင်ဆာ ရောဂါ ဝေဒနာရှင်တွေကို ပြုစုတဲ့အခါ လိုက်နာရမယ့် အချက်တွေကို သိရှိထားဖို့လည်း လိုပါတယ်။
<h3><b>၁။ ကိုယ့်ကိုယ်ကိုယ် ပြုစုစောင့်ရှောက်သူ တစ်ယောက်လို့ ခံယူထားရပါမယ်</b></h3>
ကင်ဆာရောဂါခံစားနေရတဲ့ သင့်မိသားစုဝင်ဟာ သင့်ထက်အသက်ကြီးသူဖြစ်နိုင်သလို သင့်ထက်ငယ်သူလည်း ဖြစ်နိုင်ပါတယ်။ ဘယ်လိုပဲ ဖြစ်နေပါစေ ခုချိန်မှာ သင်ဟာ သူ့အတွက်အားကိုးရာ စောင့်ရှောက်သူပါ။ ပြုစုစောင့်ရှောက်သူ စိတ်အပြည့်အဝထားပြီး ပြုစုဖေးမပါ။
<h3><b>၂။ လိုအပ်ရင် တခြားသူတွေရဲ့ အကူအညီ ရပါ</b></h3>
သင့်အနေနဲ့ သင် ချစ်ခင်ရတဲ့သူ နာမကျန်းဖြစ်ချိန်မှာ သူ့အတွက် အရာအားလုံးကို သင်ကိုယ်တိုင်လုပ်ပေးပြီး ပြုစုချင်မှာပါပဲ။ ဒါပေမယ့် သင်ဟာလည်း သာမန်လူသားတစ်ယောက်ပဲ ဖြစ်လို့ ပုံမှန်လူတစ်ယောက် စွမ်းဆောင်နိုင်သလောက်ပဲ စွမ်းဆောင်နိုင်တာ မမေ့ပါနဲ့။ တခြားဆွေမျိုးသားချင်း ဒါမှမဟုတ် ကျန်းမာရေးဝန်ထမ်းတွေဆီက အကူအညီတောင်းခံဖို့ဝန်မလေးပါနဲ့။
ဥပမာ – တစ်ခါတစ်ရံ မအားလပ်တဲ့အခါ စောင့်ရှောက်ဖို့အကူ ခေါ်တာမျိုးပါ။
<h3><b>၃။ မကူညီနိုင်တဲ့လူတွေကိုလည်း နားလည်ခွင့်လွှတ်ပေးလိုက်ပါ</b></h3>
လူတိုင်းမှာ ပြဿနာကိုယ်စီ ပူပန်ရတာတွေ ကိုယ်စီရှိကြတာမို့ သူတို့ အမှန်တကယ်မကူညီနိုင်တဲ့ အခြေအနေမျိုးမှာဆို နားလည်ပေးလိုက်ပါ။ အချို့ကတော့ သင် ဘယ်လောက ်ဝမ်းနည်းစရာကြုံနေရပြီး အခက်အခဲတွေ့နေလဲဆိုတာ မသိတာဖြစ်နိုင်ပါတယ်။ သူတို့ကို နားလည်အောင်ရှင်းပြပြီး အကူအညီရယူပါ။
<h3><b>၄။ ကိုယ့်ကိုယ်ကိုယ်လည်း ဂရုစိုက်ဖို့မမေ့ပါနဲ့</b></h3>
သင်ချစ်ခင်ရတဲ့သူ တစ်ယောက် ဒီလိုအဖြစ်ဆိုးနဲ့ ကြုံတွေ့ရတယ်ဆိုတာ စိတ်မကောင်းစရာပါ။ ဒါပေမဲ့ ဒီအတွက်နဲ့ သင့်ဘဝကိုရပ်တန့်ပြီး နေ့စဉ်အိမ်တွင်းက အိမ်ပြင်မထွက်ဘဲ တစ်နေကုန် ပြုစုစောင့်ရှောက်နေမယ် ဆိုရင်တော့ ဒါဟာ မှန်တယ်လို့ပြောလို့မရပါဘူး။ သင့်ကို အားကိုးပြီး နေရမယ့် လူနာအနေနဲ့လည်း သင်ပုံမှန်အတိုင်း နေထိုင်သွားလာနေတာကို မြင်ချင်မှာပါပဲ။
ဒါကြောင့်-
အနားယူရမယ့် အချိန် ထားဖြစ်အောင်ထားပါ။
အစာပုံမှန်စားပါ။
စိတ်ဓာတ်ကျ ဝမ်းနည်းလာရင် ရင်ဖွင့်ဖော်ရှိပါစေ။
သင်တစ်ယောက်တည်း မတတ်နိုင်တော့တဲ့အခါ အကူအညီရယူဖို့ ဝန်မလေးပါနဲ့။
သူ့အတွက်ရော သင့်အတွက်ပါ သင် ကျန်းမာနေရပါမယ်။
ဒီလိုအဖြစ်ဟာ မိသားစုတိုင်းမှာ ဖြစ်နိုင်တာ သဘောပေါက်ပြီး စိတ်ဓာတ်မကျပါနဲ့၊ အားတင်းထားပါ။
<h3><b>၅။ ကိုယ့် မိသားစုဝင်ခံစားနေရတဲ့ ကင်ဆာရောဂါအကြောင်းကိုလည်း ဖတ်ရှုလေ့လာပါ</b></h3>
မရှင်းလင်းတာ သိချင်တာတွေကို ကျန်းမာရေး ဝန်ထမ်းတွေနဲ့တိုင်ပင်ပါ။
<h3><b>၆။ ဆေးမှတ်တမ်းတွေ သေသေချာချာ သိမ်းဆည်းပါ</b></h3>
တချို့ ကင်ဆာဝေဒနာရှင်တွေဟာ ကာလရှည်ကြာ ကုသမှုခံယူရလို့ ဆေးမှတ်တမ်းတွေ၊ ဆေးစစ်ချက်တွေက များပြားလေ့ရှိပါတယ်။ ဒါတွေကို စနစ်တကျ သိမ်းဆည်းတတ်ဖို့လိုပါတယ်။
<h3><b>၇။ သူဟာ ဝေဒနာ ခံစားနေရသူမှန်း သတိထားပါ</b></h3>
ဆေးတွေရဲ့ဘေးထွက်ဆိုးကျိုးနဲ့ ရောဂါရဲ့ပြင်းထန်မှုတို့ကြောင့် သူဟာအရင်နဲ့ မတူဘဲ စိတ်တိုဒေါသထွက်တာ၊ စိတ်ဓာတ်ကျဆင်းတာမျိုး ခဏခဏ ကြုံတွေ့ရနိုင်ပါတယ်။ သူ့ကို ပြန်စိတ်ဆိုး ဒေါသဖြစ်တာ၊ အော်ဟစ်တာတို့ မလုပ်မိခင် သူဟာ ဝေဒနာခံစားနေရလို့ ဒီလိုဖြစ်တာပါလို့နားလည်ပေးပါ။
ကင်ဆာရောဂါခံစားနေရတဲ့သူ တစ်ယောက်အတွက်တော့ သူဟာဆေးတွေရဲ့ အကူအညီနဲ့ ရောဂါကို ပြန်တိုက်ထုတ်နေရလို့ တော်တာ်ပင်ပန်းနေပါပြီ။ ဒီအချိန်မှာ မိသားစုဝင်တွေ ချစ်ခင်ရသူတွေရဲ့ ကူညီ ဖေးမမှုတွေက အရမ်းကိုအရေးပါအရာရောက်ပါတယ်နော်။
<br><br>အားလုံးပဲကိုယ်ချစ်ခင်ရသူတွေနဲ့ ပျော်ရွှင်နိုင်ကြပါစေ။
<br><br>Source-<b> ဒေါက်တာ ချစ်စန္ဒီကျော်</b>
</body>
</html>